<!-- dcterms:identifier = aspnetcz#5423 -->
<!-- dcterms:title = Pozvánka na TechEd DevCon 2014 -->
<!-- dcterms:abstract = Jako obvykle vás zvu na TechEd DevCon 2014, který se bude konat od 20. do 23. května 2014 v Praze a nabízím přehled svých přednášek tamtéž. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2014-05-12T16:44:01.837+02:00 -->
<!-- dcterms:date = 2014-05-12T16:44:02+02:00 -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:pictureUrl = /perex-pictures/20140512-pozvanka-na-teched-devcon-2014.png -->

Jako obvykle vás zvu na **TechEd DevCon 2014**, který se bude konat od 20. do 23. května 2014 v Praze a nabízím přehled svých přednášek tamtéž. Zároveň nabízím tipy na další přednášky, kterých se chci pokud možno zúčastnit.

## Úterý

### (10:35-11:50) Dev Keynote

Přehled novinek pro programátory, zejména pak webové. Řeč bude zejména o nejnovějším update Visual Studia a nových vlastnostech Azure Web Sites.

### (14:20-15:35) Jemný úvod do HTML5 a CSS3

Pod generací HTML 5 se skrývá řada technologií, které slibují světlé webové zítřky. Které z nich jsou perspektivní a které mrtvě narozené? Kdo podporuje co a co dělat s těmi, kdo nepodporují? Co vám reálně může usnadnit život a co jsou blikátka bez hlubšího významu? V této přednášce se pokusím na tyto a jim podobné otázky dát odpověď.

*V tento den se také zajdu podívat na přednáčku Ondry Ševečka *"PowerShell pro programátory"*. Nikdy jsem se ještě nedostal k tomu, abych se na PowerShell pořádně podíval a mám pocit, že se bez něj do budoucna už neobejdu. Zatím mi přijde dost nepochopitelný, tak doufám, že mi to Ondra vysvětlí :-).*

## Středa

### (10:30-11:45) Jemný úvod do bezstavového HTTP

Hypertext Transfer Protocol je od začátku navržen jako bezstavový. V této přednášce si ukážeme, co to v praxi znamená, proč je to dobře a jak se tomu přizpůsobit. Ukážeme si různé způsoby, jak bezstavovost s větším či menším úspěchem obcházet a vysvětlíme si, proč to pokud možno nedělat.

### (14:15-15:30) Jemný úvod do ORM a Code First: Maže se to na chleba?

Prakticky nutnou podmínkou pro používání současných technologií pro webový vývoj je znalost a nasazení object/relational mapperů – ORM. Překvapivě mnoho programátorů ale stále netuší, co to je, k čemu je to dobré a nebo mají nepřesné nebo zastaralé představy o výhodách a nevýhodách této technologie. V této přednášce si ukážeme populární ORM Entity Framework a na jeho příkladu předvedeme funkce a omezení, výhody a nevýhody ORM.

*Rád bych se také zašel podívat na přednášku Jirky Činčury *"Visual Studio 2013/2012/2010 - klávesové zkratky, tipy, triky, optimalizace práce, efektivní debugging"*. Možná se konečně naučím používat debugging ve Visual Studiu.*

## Čtvrtek

### (10:30-11:45) ASP.NET Identity

V současnosti používaná autentizační logika v ASP.NET (Membership a Role providers, forms authentication atd.) vznikla před devíti lety a je poplatná době svého vzniku. Ukážeme si ASP.NET Identity, což je její novým nástupce. Je claims-based a kromě stávající funkčnosti podporuje i přihlašování pomocí autentizačních služeb třetích stran, jako je třeba Google, Facebook, Twitter, Microsoft Account a další.

### (14:15-15:30) Keep calm and use crypto

Praktická kryptografie byla v uplynulém roce stíhána velkým množstvím katastrof: odhalení týkající se špehování NSA a jejích protějšků, čínské a ruské kybernetické útoky, chyba Heartbleed… Znamená to snad, že veškeré snažení je zbytečné a naše soukromí je definitivně ztraceno? Pokusím se na tyto otázky odpovědět z trochu většího nadhledu a s možným výhledem do budoucna.

*Pokud mi to vyjde, zajdu na přednášku *".NET Internals – Paměť a datové typy"* od Roberta Hakena. Už je to docela dlouho, co jsem se tím pořádně zabýval a nezaškodí si tyhle věci osvěžit. Ve čtvrtek se koná i tradiční TechEd párty, u které tradičně nevím, jestli na ni půjdu, protože jako správný asociál nikdy nevím, co na těchhle akcích mám dělat.*

## Pátek

### (12:45-14:00) HTTPS už máte. Tak ještě aby vám k něčemu bylo.

Poslední dobou se naštěstí začíná u webů rozmáhat podpora šifrovaného HTTP spojení - HTTPS, SSL, TLS. To je dobrý začátek, ale samo o sobě to nestačí. Mnoho webů má HTTPS naimplementovaných tak špatně, že se i přesto jejich uživatelé mohou stát terčem útoku. Ukážeme si, jak HTTPS na serveru správně zkonfigurovat a také jak napsat aplikace tak, aby jej uměly reálně využít a nejednalo se jenom o drahou provozní komplikaci.

*Pokud mě na ni Kamil Roman pustí, zajdu se podívat na jeho přednášku *"Možnosti nasazení vysoce dostupného Hyper-V s nízkými náklady i do malých firem"*. Mám totiž takové podezření, že jsem byl jeden ze zoufalců, kteří ho přiměli k jejímu vytvoření. Uvažuji i o přednášce *"Microsoft Azure Mobile Services: Back-end pro mobilní aplikaci téměř bez práce"* Davida Gešvindra. Pokud se nepletu, už by se to mělo dát programovat i v C#, nejenom v JavaScriptu, jako kdysi, takže by to mohlo být zajímavé.*

**Další informace a možnost registrace najdete na **[**www.teched.cz**](http://www.teched.cz)**.**