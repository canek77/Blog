<!-- dcterms:identifier = riderweblog#1277 -->
<!-- dcterms:title = Protože můžem -->
<!-- dcterms:abstract = Prahou o víkendu prošel duhový pochod, kterým vyvrcholila týdenní akce Prague Pride 2014. Kromě obvyklé hrstky protestujících mašíblů vzbudila tato akce nesouhlasné reakce v lidech, u kterých mne to poněkud překvapuje. Jejich hlavní otázka zní: Proč se ta akce koná? Pokusím se na tuto otázku odpovědět, silně subjektivně. Ta odpověď se dá shrnout do dvou slov: "Protože můžem." -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2014-08-18T12:40:45.19+02:00 -->
<!-- dcterms:date = 2014-08-18T14:52:10.15+02:00 -->

Prahou o víkendu prošel duhový pochod, kterým vyvrcholila týdenní akce Prague Pride 2014. Kromě obvyklé hrstky protestujících mašíblů vzbudila tato akce nesouhlasné reakce v lidech, u kterých mne to poněkud překvapuje. Jejich hlavní otázka zní: Proč se ta akce koná? Pokusím se na tuto otázku odpovědět, silně subjektivně. Ta odpověď se dá shrnout do dvou slov: "Protože můžem."

Pochod městem je nejviditelnější součástí týdenní akce. A také součástí, kterou lidé nejčastěji nechápou. "Proč se v České republice koná pochod za práva homosexuálů? Však je přece nikdo neutlačuje. Homosexualita už není trestná půl století, registrované partnerství mají, tak za co vlastně demonstrují? Vždyť tím cpaním homo pod nos si ještě majoritní společnost proti sobě popudí." Na tomto přístupu mne zaráží, že jej kromě buranů mají i lidé, kterých s vážím, a které pokládám za rozumné.

Zaráží mne na tom to, že tak nějak implikuje, že "slušný člověk™" má sedět na prdeli doma. Nebo tedy, když už se chce rozšoupnout, v hospodě. Ale nemá trajdat po ulicích a náměstích a někde se předvádět. Nějaké průvody a demonstrace v ulicích se mají dělat jenom tehdy, když je národ v ohrožení, třeba placením třiceti korun u doktora, ne jen tak mýrnyx týrnyx. A z tohoto důvodu očekávají, že celá akce má nějakou skrytou agendu. Že se snaží něco konkrétního dokázat, nejnověji třeba možnost adopce dětí stejnopohlavními páry atd.

Myslím si, že tento pohled je zcela zásadně pomýlený. Do průvodu jdeme ne proto, že bychom chtěli něco konkrétního dokázat. Ale prostě protože můžem. Protože nás to prostě baví.

Musí to být podle mého názoru jasné každému, kdo se na ten průvod prostě podívá. Je plný veselých lidí, kteří se prostě baví. Navléknou se do kostýmů a jdou městem. Naprostá většina těch kostýmů ani není nijak zvlášť provokativních nebo odhalujících. Pravda, pro mainstreamová média je samozřejmě atraktivnější zkratka "pochod za práva homosexuálů" a fotka Mastera Drexe v kůži, mrskajícího důtkami nahého otroka, ale běžný standard je někde jinde.

To samé se týká "politické agendy". Samozřejmě, že se na Pride, jako na každou populárnější akci, nalepí lidé, kteří ji chtějí využít pro svou propagaci. U nás to jsou typicky zoufalci ze Strany zelených a sociálně inženýrské kreatury typu Jiřího Dienstbiera. Jenomže ti se nalepí i na slavnostní otevírání rekonstruovaných záchodů základní školy. Opět stačí se na ten průvod podívat: lidí s nějakými "politickými" transparenty a hesly je jenom pár, rozhodně netvoří většinu účastníků akce.

Ano, ve světě gay průvody historicky vznikly jako demonstrace za práva utlačované menšiny. V čase a místě, kdy homosexuálové utlačovaní skutečně byli. A v České republice dneška taková demonstrace nemá moc smysl. Ale časem se ve světě tyto akce ztransformovaly v něco jiného a k nám přišly už v nové podobě. Naprostá většina lidí si prostě užije to, že může projít městem, potkat se se známými a pak si sednout nahoře na Letenské pláni na trávu, pokecat si a poslouchat (podle mého názoru tedy příšernou) muziku. A nejsou to jenom homosexuálové. Akce se účastní celá řada lidí se vcelku konvenční sexuální identitou. Protože je to veselé, atrakce, zábava.

> Na Letný nějaký veselý lidi tancujou a pijou u toho pivo. Z toho se tradiční rodina vzpamatuje jen těžko.
>  — Jindrich Sidlo (@jindrichsidlo) [August 16, 2014](https://twitter.com/jindrichsidlo/statuses/500650396025888768)

Jistě, lze se na tuto masu dívat jako na užitečné idioty, kteří se dali zneužít pár lidmi pro jejich politický a ekonomický prospěch. Ale myslím si, že je to v současné době spíše naopak: že na velkou masu pohodových lidí se nalepilo pár příživníků. Není jich mnoho, protože toto téma v ČR mnoho lidí netrápí a žádná zásadní "homosexuální lobby" u nás neexistuje. Na tomto tématu tedy nelze vydělat mnoho peněz, ani získat politické body, jakkoliv se o to někdo snaží.

Jediné, co mi na tom přijde smutné je, že Prague Pride patří mezi největší akce svého druhu v Čechách. Že podobnou zábavu nedokáže - nebo spíš nechce - zorganizovat "nomální" společnost. Že organizátoři "pochodu pro rodinu" splácají trucpochod o ulici vedle, negativní, smutný, protestní. Nejsem moc rodinný typ, ale pod názvem "pochod pro rodinu" bych si představil veselou akci, atrakci, která se bude líbit celým rodinám, které se na ní dobře pobaví. Ne demonstraci pár desítek lunatiků, kteří navíc vesměs nikoho nezajímají.

Jsou od nich slyšet slova o holých prdelích (i když, bohužel, na letošní Pride jsem jich moc neviděl). Přijde mi lepší se – byť třeba s nahou prdelí - vesele bavit, než na ní zapškle sedět. Ale já holt byl vždycky divnej.