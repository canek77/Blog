<!-- dcterms:identifier = riderweblog#99 -->
<!-- dcterms:title = Pomsta za státní peníze -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-11-09T17:54:12+01:00 -->
<!-- dcterms:date = 2003-11-09T17:54:12+01:00 -->

Zaujal mne [tento článek na Novinkách](http://www.novinky.cz/01/92/43.html): Pavel Krbec, obžalovaný ze zavinění dopravní nehody, při které zahynulo 19 lidí, se soudně domáhá zrušení internetových stránek [www.autobus2003.info](http://www.autobus2003.info/). Na těch Karel Hart, jehož syn byl jedním z mrtvých, rozpoutal internetovou kampaň proti řidiči autobusu.

Chápu otce, kterému smrt jeho syna zatemnila mozek. Asi největším důkazem toho je fotografie silnice (pravděpodobně místa, kde se stala nehoda) s nechápavým textem *"Dva měsíce po nehodě a život jde pro ostatní dál, jako by se nic nestalo"*. Ono se totiž, vážený pane, v zásadě opravdu nic nestalo... Nešťastná událost zasáhla úzký okruh lidí, kterým třeba i převrátila život naruby. Ale není jediný důvod, proč by se měl svět zastavit.

Myslím si ovšem, že právo je v tomto sporu na straně řidiče: i kdyby byl již uznán vinným a odsouzen (což zatím nebyl), nepozbývá tím svých občanských práv.

Ovšem jako daleko závažnější, než osobní spor dvou lidí, považuji nenápadnou a zastrčenou větičku z výše citované zprávy:

> Provoz zmíněných internetových stránek, které dosud navštívilo 18 500 lidí, finačně podpořili karlovarští radní, kteří začátkem listopadu schválili pro občanské sdružení Nažidla 2003 částku 50 tisíc korun z kasy města.

Než se pustím do kategorických soudů, rád bych věděl, co vlastně rada města schválila. Na [webu města](http://www.karlovyvary.cz/) není o žádném takovém jednání ani zmínka. Stejně tak jsem na předmětných stránkách nenašel žádnou zmínku o občanském sdružení, doména je registrována na soukromou osobu.

Požádal jsem magistrát města o zaslání příslušného usnesení, uvidíme co mi odpoví.

Nicméně pokud rada města uvedené internetové stránky skutečně podpořila, tak je to - dle mého soudu - podstatně větší problém, než nehoda samotná. A to ze dvou hlavních důvodů:

*   Ačkoliv chápu otce, který se vydá na křižáckou výpravu proti tomu, koho považuje za vraha svého syna, jeho pomsta by neměla být sponzorována státními prostředky. 
Při nejlepší vůli si nedovedu představit, jakým způsobem by mohlo občanské sdružení do internetových stránek té *strašné* kvality nacpat padesát tisíc.

Uvidíme, co mi dojde od rady města, jakožto - pravda tolik formální - občan Karlových Varů doufám, že ta podpora šla na něco jiného, či že se celá věc má nějak jinak.