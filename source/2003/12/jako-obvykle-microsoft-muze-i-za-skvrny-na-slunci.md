<!-- dcterms:identifier = riderweblog#110 -->
<!-- dcterms:title = Jako obvykle: Microsoft může i za skvrny na slunci -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-12-14T19:01:52+01:00 -->
<!-- dcterms:date = 2003-12-14T19:01:52+01:00 -->

Do Microsoftu si taky kopne každý. Nejnověji [New York Times](http://www.nytimes.com/2003/12/14/magazine/14POWER.html?ex=1071982800&en=799ad449b398c2d7&ei=5062&partner=DIGIWEB.CZ), citující zprávu NASA o havárii Columbie. Jedním z viníků havárie je prý i Microsoft PowerPoint. Prý nutí lidi prezentovat data příliš zjednodušující formou atd.

Se závěry článku v zásadě souhlasím. Nicméně popsané není problém PowerPointu. Je to problém prezentací obecně. PowerPoint, ačkoliv je nejrozšířenější, není jediný nástroj na dělání "*slajdů*". Problém je v obecné snaze na všechno udělat "prezentaci". 

Když jsem se u Aliatelu snažil objednat pevnou linku, tak mi to jakási obchodnice chtěla "odprezentovat", ačkoliv nevěděla co je reverzní DNS záznam a nedokázala mi ani *zjistit*, jestli jsou nám schopni ho nastavit dle přání.

Nepochybně existují témata, která se dají snadno a dobře sdělit formou přednášky doprovázené slide show. Nicméně není jich mnoho a hlavně se touto formou nedají sdělit informace do hloubky. Zejména, pokud přednášející nepoužívá plátno za sebou pouze jako zpříjemňující pomůcku, ale jako hlavní zdroj informací.

Osobně Powerpoint používám párkrát za rok, většinou na nějaké [Microsoftí akci](http://www.rider.cz/cs/lectures/default.xtml), kde se s prostým lidem dělím o moudrosti týkající se programování.

Jsem přesvědčen, že móda "prezentací" je zhoubná. Nicméně není to tupý nástroj, PowerPoint, který za to může. Je to jako dávat Wordu vinu za to, že většina lidí v Čechách není schopna napsat srozumitelný a stylisticky použitelný text o rozsahu více než dvou odstavců.