<!-- dcterms:identifier = riderweblog#108 -->
<!-- dcterms:title = Tak už to mám jistý, jsem fetišista! -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-12-07T01:33:49+01:00 -->
<!-- dcterms:date = 2003-12-07T01:33:49+01:00 -->

V posledním Reflexu vyšel článek, který mne vyloženě potěšil. Konečně mám černé na bílém, že si mezi své úchylky mohu zapsat i fetišismus. Tohle je text mailu, který jsem poslal redakci Reflexu.

> Vážení,
> 
> ve svém článku "Má Česká televize vysílat reklamu?" v RX 49/03 pan Jan Potůček napsal: "chci vidět toho fetišistu, co se nemůže dočkat reklamního bloku". Prosím, vyřiďte panu Potůčkovi, že moji fotku najde na [www.rider.cz](http://www.rider.cz/) a že mne velmi těší, že do sbírky svých úchylek mohu nyní přidat další, jsa veřejně klasifikován jako fetišista.
> 
> Reklamu mám rád a jsou to jediné pořady, které naše televize vysílají, které systematicky nahrávám. Tvůrce reklamy - pokud má být dobrá - musí v nějakých patnácti až čtyřiceti vteřinách odvyprávět příběh. Tvůrce (byť krátkého) filmu má na totéž alespoň patnáct až čtyřicet minut. Ačkoliv to není přístup majoritní, příznivců reklamy není právě málo. Stačí se podívat na patřičně zaměřené stránky na internetu, v čele s [www.adeater.com](http://www.adeater.com/). Své obdivovatele má reklama i v Čechách, stačí se podívat na tematická auditoria například na diskusních serverech Mageo nebo Lopuch.
> 
> S pozdravem,
> 
> -- Michal Altair Valasek <[alt@ir.cz](mailto:alt@ir.cz)> <[http://www.rider.cz](http://www.rider.cz/)>
> Doing my best for keeping freedom safe from democracy.

Dočkám-li se nějaké reakce, podělím se zde o ni. Doufám jenom, že to nedopadne jako s českým ministerstvem vnitra, [které svou webovou stránku nestihlo opravit ani za třičtvrtě roku](http://weblog.rider.cz/ShowRecord.aspx?day=20030321#193523), o odpovědi na mail nemluvě.