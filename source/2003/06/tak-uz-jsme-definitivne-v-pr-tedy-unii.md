<!-- dcterms:identifier = riderweblog#65 -->
<!-- dcterms:title = Tak už jsme definitivně v pr... tedy Unii -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-06-15T00:42:51+02:00 -->
<!-- dcterms:date = 2003-06-15T00:42:51+02:00 -->

Mohl bych být velmi snadno usvědčen ze lži, kdybych se vám snažil namluvit, že mne [výsledek referenda](http://www.volby.cz/pls/ref2003/re13?xjazyk=CZ) překvapil. Masivní přesvědčovací kampaň prostě zabrala. A teď nemám na mysli onu trapnou záležitost za 200 miliónů. Mám na mysli mnoho let trvající manipulaci, v rámci které je nám EU prezentována jako jediná cesta ke spáse a jakýkoliv jiný názor je div ne vlastizrada a s euroskeptiky je zacházeno v nejlepším duchu tradic *zachvátí-li tě, zahyneš*.

Po takové masáži, které se účastnily všechny parlamentní politické strany bez rozdílu, je nějaké referendum směšná fraška.

Předpokládám, že touto dobou již [Felix](http://weblog.porta-bohemica.info/) usilovně komponuje podání [Ústavnímu soudu](http://www.concourt.cz) proti platnosti výsledků referenda (proč, to si přečtěte na jeho [blogu](http://weblog.porta-bohemica.info/)). Nicméně asi ani on sám nevěří, že by se mohl dočkat nějakého zásadního úspěchu ve státě, kde vláda již s několikaměsíčním předstihem [zakoupila reklamní plochy, aby mohla občanům poděkovat za poslušnost](http://zpravy.idnes.cz/eunie.asp?r=eunie&c=A030613_151614_eunie_kot).

Naše pohlcení byrokratickým molochem teď může zvrátit jenom zázrak. Jsou-li vztahy [pražského arcibiskupa](http://www.ceskenoviny.cz/view-id.php4?id=20030612F02029&tbl=zpravy) a Boha tak těsné, jak se obecně předpokládá, pomoc nemůžeme čekat ani z této strany.