<!-- dcterms:identifier = riderweblog#22 -->
<!-- dcterms:title = Kovářova kobyla chodí bosa - o Akademii českého Internetu ani nemluvě -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-03-09T00:31:57+01:00 -->
<!-- dcterms:date = 2003-03-09T00:31:57+01:00 -->

Jedna ze zvláštností života před [webovou kamerou](http://www.rider.cz/cs/webcam/) spočívá v tom, že vám různí (často i cizí) lidé pomocí ICQ nebo jiných programů posílají reakce na to, jak se momentálně tváříte. Takže už jsem si zvykl, že si tak v klidu tvořím, najednou mi kníkne počítač a na obrazovce se objeví vzkaz od [Alraune](http://www.alraune.cz): *Valášku, nedloubej se v nose!* či podobně. Včera večer se mne zase jeden furrík snažil rozveselit, protože se mu zdálo, že se tvářím příliš smutně.

Pokud jste mne ovšem před krátkou chvíli viděli se zoufalým výrazem a hlavou v dlaních, není nutno mne utěšovat. To jsem se jenom díval na oficiální webové stránky soutěže [**Český Zavináč 2002**](http://www.ceskyzavinac.cz). Ponechám raději stranou seznam nominovaných, protože publikování mého názoru by bylo zřejmě žalovatelné hned podle několika paragrafů, a zaměřím se na webovou prezentaci - svěží to dílko společnosti [CyberFox](http://www.cyberfox.cz/). Za vše mluví i to, že dotyčná společnost je neschopna napsat kód, který by správně detekoval prohlížeč nepodporující Flash a tuíž mne na jejich titulní stránce přivítalo chybové hlášení.

Web Českého zavináče je sice graficky povedený, ale v praxi nepoužitelný. Světle šedý text na bílém pozadí sice vypadá "cool", ale je víceméně nečitelný. Nadto nalezení seznamu nominovaných je úkol téměř nadlidský - dostanete se na něj klepnutím na malý a nenápadný text "více" u zprávy o tom, že byly nominace zveřejněny. Dobrý zvyk činiti aktivním odkazem i nadpisy zpráv zůstal autorům webu zjevně utajen.

Zdárně nalezený [seznam nominovaných](http://www.ceskyzavinac.cz/www/index.php?id=16&typ=0&referer=) překvapí, například používáním /lomítek/ místo závorek - zlozvyk přetrvávající z dob tupějších psacích strojů. Výmluva, že se jedná o umělecký záměr neobstojí, protože používání není ani konzistentní, tu a tam najdete i skutečné (závorky). Skutečnost, že uvedené webové adresy nejsou hypertextovými odkazy, se snad už nikdo za umělecký záměr snad ani vydávat nepokusí.

Sice jsem se zapřísahal, že se nebudu vyjadřovat k obsahu nominací, nicméně přece jenom si neodpustím poťouchlé pobídnutí k tomu, abyste si ho jenom tak cvičně porovnali se [seznamem členů akademie](http://www.ceskyzavinac.cz/www/obsah.php?pid=4).

Napsal jsem v titulku, že kovářova kobyla chodí bosa. Zdá se, že u téhle kobylky to dvakrát nevadí, protože ten "oficiální" český Internet je tak malý, že Český zavináč ve své stávající podobě zákonitě musí být degradován na vzájemné jánabráchystické poplácávání po ramenou, s nulovou skutečnou prestiží a významem.