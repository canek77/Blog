<!-- dcterms:identifier = riderweblog#33 -->
<!-- dcterms:title = Weblog z Bagdádu -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-03-29T14:01:47+01:00 -->
<!-- dcterms:date = 2003-03-29T14:01:47+01:00 -->

Dostal se mi do rukou link na stránku [http://dearraed.blogspot.com/](http://dearraed.blogspot.com/), což je weblog uživatele jménem (nebo přezdívkou) **Salam Pax**.

Doporučuji vám si tuto stránku přečíst. Zde překládám část zápisu z 16. března:

*![Support democracy in Iraq](http://weblog.rider.cz/files/iraq_democracy.gif)Podporujte demokracii v Iráku. Ale nezaměňujte ji s válkou. To, co se stane, se stát nemělo a nemuselo. Nečekejte, že budu nosit tričko "Miluju Bushe". Nesnažte se podpořit demokracii v Iráku tím, že ho vybombardujete do základů a pak ho vystavíte znovu (dobře, vím, že přesně tohle se stejně stane), neposílejte živé štíty (pokud dojde k válce, Sadám je použije jako rukojmí), ale tím, že se budete zajímat o to, **co se stane, až válka skončí**.*

*Chci ukončit tuhle tirádu pár slovy o islámském fundamentalismu, wahabismu, Quajedě a podobně. Víte, kdy začaly být vidět ženy zahalené od hlavy k patě? Víte kdy začala segregace mezi chlapci a děvčaty? Kdy kmenové zákony nahradily běžné zákony? Kdy se slovo "[wahabi](http://www.ahle-sunnat.org.uk/WAHABI.html)" stalo běžnou součástí našeho slovníku? *

*Stalo se to až po válce v Perském zálivu. Myslím, že to byl Cheney nebo Albrightová, kdo řekl, že vybombardují Irák až do doby kamenné. Dobře, povedlo se vám to. Iráčené nikdy neakceptovali náboženský extremismus. Stále to nedělají. Na náboženské fanatiky se stále dívají jako na zbloudilé ovce. Ale oni se šíří. Kombinace chudoby, nezaměstnanosti, nízké sebeúcty a hořkosti když vidíte, jak lidé dosahují úspěchu ne díky svým schopnostem, ale známostem a jménu rodiny, poškodila celou sociální strukturu. Situace, které byly po léta nepřijatelné jsou najednou možné.*