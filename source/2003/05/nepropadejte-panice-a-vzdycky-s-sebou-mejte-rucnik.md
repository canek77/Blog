<!-- dcterms:identifier = riderweblog#57 -->
<!-- dcterms:title = Nepropadejte panice - a vždycky s sebou mějte ručník -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-05-25T00:08:53+02:00 -->
<!-- dcterms:date = 2003-05-25T00:08:53+02:00 -->

Dnes se vám může snadno stát, že potkáte divné lidi, kteří budou na zcela nelogických místech chodit s ručníkem. Proč?

Protože 25. května je takzvaný "Ručníkový den". Příznivci díla spisovatele Douglase Adamse si každý rok 25. května připomínají jeho úmrtí tím, že v tento den chodí s ručníkem.

> Pokud jde o ručníky, Stopařův průvodce po Galaxii o nich říká hned několik věcí.
> 
> Ručník je skutečně kolosálně užitečná součást výbavy hvězdného stopaře. Především má značnou praktickou cenu - můžete se například do něj zabalit, aby vám nebylo zima, když poskakujete napříč chladnými měsíci planety Jaglan Beta. Můžete na něm ležet na zářivých, mramorovým pískem vystlaných plážích Santraginu V a vdechovat opojné výpary z jeho moří. Můžete na něm spát pod hvězdami, jež tak rudě září na planetě pouští, Kakrafúnu. Můžete ho použít jako plachtu, až poplujete na maličkém voru po proudu drsné řeky Moth, můžete ho namočit pro boj zblízka, nebo si jím zahalit hlavu, abyste necítili jedovaté pachy žravé obludy Blátotlačky z Traalu a nestřetli se s jejím pohledem (je to nepředstavitelně tupé zvíře, myslí si, že když ji nevidíte, nevidí ani ona vás - blbá jak tágo, ale značně žravá). Když jste v úzkých, můžete jím signalizovat o pomoc. No, a samozřejmě se jím také můžete utřít, pokud vám po tom všem ještě připadá dost čistý.
> 
> Co je však ještě důležitější, je obrovský psychologický význam ručníku. Tak například když nějaký paďour (paďour = ten, kdo není stopař) zjistí, že stopař má ručník, automaticky předpokládá, že vlastní rovněž kartáček na zuby, žínku, mýdlo, krabici sušenek, čutoru, kompas, mapu, klubko provázku, sprej proti mravencům, výbavu do deště, skafandr atd. ap. A nejen to. Rád stopaři půjčí kterýkoli ze jmenovaných předmětů nebo cokoliv jiného, co stopař nešťastnou náhodou ‘ztratil’. Onen paďour si totiž pomyslí, že ten, kdo dokázal stopovat napříč a našíř celou galaxii, žít v drsných podmínkách a za pár šupů, porvat se s osudem a přeprat ho, a kdo přesto vždycky ví, kde má ručník, je zřejmě člověk, s nímž je nutno počítat.
> 
> Tento obrat ostatně pronikl i do stopařského slangu. Lze například říct: ‘Hele, sasuješ toho húpyho Forda Prefecta? To ti je teda frúd, kterej fakticky ví, kde má ručník.’ (sasovat = znát, brát na vědomí, seznámit se s, poznat po sexuální stránce; húpy = opravdu děsný frajer, frúd = opravdu děsně správný frajer).

Neznalým jest třeba vysvětlit, co je vlastně *Stopařův průvodce po galaxii*. Jedná se o knihu, která se zejména mezi počítačovými šílenci stala kultovní. Teoreticky se jedná o science fiction, prakticky spíše o absurdní drama.

Stopařův průvodce po galaxii je kniha, která dokazuje nepravdivost hesla *Don't destroy the world in the first chapter -- you'll find you need it later* (Nezničte svět v první kapitole - později zjistíte, že ho ještě budete potřebovat). Země je totiž Vogonskou stabevní flotilou zničena hned v první kapitole pětidílné série. Což ovšem nemůže zabránit Fordu Perfectovi, redaktorovi Stopařova průvodce po galaxii (což je univerzální encyklopedie) a poslednímu přeživšímu pozemšťanovi, Arthuru Dentovi, aby prožili spoustu bláznivých a zcela absurdních situací. Ty dokazují, že je jedno, zda jsme na zemi nebo Betelgeuze, případně zda jednáme s lidmi nebo mimozemskou životní formou se sedmi chapadly a některé věci že se jen tak nezmění.

A v neposlední řadě se i dozvědí odpověď na Velkou otázku života, vesmíru a vůbec.

Pokud tedy potkáte podivína s ručníkem, pak vězte, že jste potkali Stopaře.

*   [Více informací o Ručníkovém dnu](http://rucnik.ic.cz/) (česky) 
[Oficiální stránka DNA](http://www.douglasadams.com/) (anglicky) 
[MFAQ - Most Frequently Asked Questions](http://www.zootle.net/afda/mfaq.shtml) (anglicky) 
[The Hitchhiker's Guide to the Galaxy](http://www.bbc.co.uk/dna/h2g2/) (anglicky)