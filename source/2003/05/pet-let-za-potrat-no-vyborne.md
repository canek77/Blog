<!-- dcterms:identifier = riderweblog#50 -->
<!-- dcterms:title = Pět let za potrat? No výborně. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-05-05T19:07:03+02:00 -->
<!-- dcterms:date = 2003-05-05T19:07:03+02:00 -->

Slovy v titulku reagoval podle zprávy [iDnes](http://zpravy.idnes.cz/domaci.asp?r=domaci&c=A030504_220935_domaci_pol&t=A030504_220935_domaci_pol&r2=domaci) zřejmě šokovaný ředitel pražského Ústavu pro péči o matku a dítě, když se dozvěděl o poslaneckém návrhu zákona, který by měl postavit mimo zákon interrupce, a to pod trestem až pěti let vězení. Moje reakce obsahovala cosi o blahoslavených chudých duchem. Vzhledem k tomu, že hlavní předkladatelé zákona pocházejí z KDU-ČSL, mohl by jim tento biblický citát být povědomý.

On ten článek je vůbec plný fascinujících výroků. Například zdůvodnění jednoho z pachatelů předlohy: *Na adopce se čeká dlouho a na druhé straně zabíjíme spoustu dětí, které by mohly žít.* Pan poslanec si zřejmě neuvědomuje, že problémy s adopcemi nejsou způsobeny ani tak nedostatkem dětí, jako překomplikovanými úředními postupy, za které je on jako zákonodárce minimálně spoluzodpovědný.

Ze stejných úst pochází i následující moudrost: *Autoři navrhovaného zákona si však nemyslí, že ženy budou riskovat a pokoušet se o potrat samy. "Myslím, že ženy jsou u nás opatrné na své zdraví. Nanejvýš to povede k potratové turistice. Ale myslím, že kdyby se žena měla rozhodovat mezi takovou turistikou a svěřením nechtěného dítěte k adopci, bude více zvažovat adopci," míní Pleva.*

V tomto případě se dá odpovědět snad jenom tím, že přání je otcem myšlenky - celosvětové zkušenosti ukazují pravý opak.

Naštěstí není nutno tomuto kroku přikládat velkou váhu - poslanecký návrh může být v zásadě cokoliv a sami jeho pachatelé jsou si vědomi, že nemá šanci na úspěch.