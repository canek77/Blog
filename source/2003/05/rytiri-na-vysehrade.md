<!-- dcterms:identifier = riderweblog#55 -->
<!-- dcterms:title = Rytíři na Vyšehradě -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-05-18T02:37:45+02:00 -->
<!-- dcterms:date = 2003-05-18T02:37:45+02:00 -->

![Rytířské klání na Vyšehradě](https://www.cdn.altairis.cz/Blog/traken.jpg)Včera jsme s Myshí navštívili rytířské klání, které na Vyšehradě pořádá skupina Traken (bohužel se mi nepodařilo najít nikde na Internetu jejich webovské stránky).

Já osobně jsem tam šel samozřejmě zejména kvůli koním a pořídil jsem spoustu fotek. Ty nejlepší z nich si můžete prohlédnout v [galerii na mých stránkách](http://gallery.rider.cz/events/traken/default.xhtml). Skvělá vlastnost mého nového foťáku je, že je rychlý a umí snímat fotografie velmi rychle za sebou. Zatímco s předchozím foťákem jsem měl na dynamický děj jenom jeden pokus (protože pak se fotka deset vteřin ukládala), nyní sem schopen nasekat během několika vteřin hromadu fotek a vybrat tu nejlepší.

Ani ten nejlepší foťák ovšem není k ničemu, pokud s ním jeho uživatel (záměrně s odkazem na svoji osobu neužívám slova *fotograf*) neumí zacházet. Takže bych si nafackoval, protože jsem nechal citlivost nastavenou automaticky a Minolta tu automatiku jaksi nezvládá, takže většina fotek je v jasném světle vypálená. Ach jo.

Turnaj samotný byl neobyčejně zajímavý zážitek, i přesto, že program je komponován především pro děti. Obdivuji výkony koní i jezdců, kteří si pod těžkou zbrojí museli horké slunečné odpoledne neuvěřitelně užívat.

Dnes, tedy v neděli 18. května, máte poslední možnost na Vyšehradě Traken uvidět. Představení se koná nad rotundou sv. Martina, začíná v 15:00 a vstupné je 120 Kč za dospělé a 60 Kč za děti.

Mimochodem - upřímně soucítím s [tímto koněm](http://gallery.rider.cz/events/traken/20030517-152556.jpg.xhtml), který ještě musel hodnou chvíli nechat malé děti, aby se s ním a na něm fotografovaly. Přestože se ke konci už nespokojeně ošíval, držel statečně. Já jsem sice Valášek, ale se mnou to raději nezkoušejte - jsem na děti alergický.