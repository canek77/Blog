<!-- dcterms:identifier = riderweblog#41 -->
<!-- dcterms:title = Like a candle in the wind... -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-04-10T12:02:37+02:00 -->
<!-- dcterms:date = 2003-04-10T12:02:37+02:00 -->

<p>Se zájmem jsem si přečetl <a href="http://www.klaus.cz/klaus2/asp/clanek.asp?id=GJeaEl15kfEr">Otevřený dopis prezidenta republiky k opakovaným případům sebevražd upálením se</a>. Myslím si, že docela dobře chápu pohnutky, které vedou - zejména mladé - lidi k tomu, aby podstoupili pravděpodobně nejbolestivější způsob sebevraždy. Sám je totož v jisté míře prožívám, i když vás mohu ujistit (s vědomím, že se najde dost lidí, kteří budou zklamání), že se upalovat nehodlám.</p>
<p>Psychohistorie je věda, která matematickými cestami odhaluje budoucnost. Vychází z předpokladu, že zatímco chování jednotlivců je příliš svobodné a nepředvídatelné, chování velké masy lidí lze predikovat na základě matematických simulací. Základy psychohistorie položil Aurorský politik Dr. Han Fastolfe, ale do stavu praktické použitelnosti je dovedl o mnoho let později až slavný matematik Hari Seldon. Simulací zjistil, že galaktické impérium, považované za věčné&nbsp;a nezničitelné čeká brzký zánik a lidstvo se na desítky tisíc let propadne znovu do temnoty a nevědomosti. Ačkoliv přesvědčen, že se tomuto vývoji nedá zabránit, pokusil se alespoň následné období zkrátit. Založil nadaci, jejímž cílem bylo v kritických momentech působit tak, aby napomohla pozitivnímu vývoji.</p>
<p>Výše uvedené je samozřejmě fikce, pocházející z pera geniálního spisovatele&nbsp;<a href="http://www.asimovians.com/">Isaaca Asimova</a>. Jeho díla vřele doporučuji vaší pozornosti, zejména pak s ohledem na to, že jeho nejslavnější (i když IMHO ne nejlepší) dílo <strong>Nadace</strong> (<strong>The Foundation</strong>) nyní znovu vydává MF a první díl si můžete koupit na <a href="http://www.vltava.cz/Store/GoodsDetail.asp?c=IsaacAsimov&sCGoodsID=SE00089948">Vltavě</a>.</p>
<p>Nicméně ačkoliv psychohistorie jako věda (alespoň pokud je mi známo) neexistuje, jsem přesvědčen o pravdivosti jejích základních premis: Ačkoliv chování jednotlivců je svobodné, chování mas lidí (a lidstva jako celku) je vynucené, predikovatelné a ve svých důsledcích nezvratné.</p>
<p>To je přesvědčení, jehož důsledky jsou dost neradostné. Občas se podívám kolem sebe a vidím tupou masu lidí, která pro stromy nevidí les, neuvědomuje si souvislosti a žene sama sebe do zkázy - a mne táhne s sebou. Cítím, že snaha zvrátit současný stav je marná, volám a nikdo mne neslyší a neposlouchá. A i kdyby poslouchali, stejně to bude jenom pár lidí a moc to nepomůže.</p>
<p>Zejména pro mladého člověka, který ještě nedostal přes prsty tak, aby ho tendence napravovat svět přešly, to je strašný pocit. A svým způsobem dovedu pochopit, že někdo ten boj vzdá takovým způsobem, aby alespoň jednou zazářil - doslovně i symbolicky -&nbsp;a upoutal na sebe a své myšlenky pozornost.</p>
<p>Považuji to za cestu sice poněkud nesmyslnou, nicméně svým způsobem legální. Já jsem snahy spasit svět vzdal trochu jiným způsobem, mimo jiné proto, že jsem dospěl k závěru, že si to prostě nezaslouží.</p>
<p>Mým osobním heslem je "<strong>I've been&nbsp;wrestling with reality most of my life. I'm pleased to say I've won.</strong>" (<strong>Většinu života jsem strávil bojem s realitou. S potěšením mohu říct, že jsem zvítězil</strong>). Čas od času se mne někdo ptá, jak to myslím. Vztahuje se to k výše uvedenému problému.</p>
<p>Omezil jsem své snahy na to, abych ovlivnil ten malý kousek reality kolem sebe. Což je překvapivě snadné, pokud se oprostíte od některých zaběhaných schémat. Má to sice i své nevýhody, ale dle mého soudu výhody převažují.</p>
<p>A nejdůležitější je nebrat život příliš vážně. Ostatně proč, stejně to nepřežijete. Takže jestliže jsem si pro nadpis tohoto zápisu vybral název písničky Eltona Johna (posléze zpopularizované a notně zprofanované verzí na počest princezny Diany), zaončím ho doporučením z jiné písničky. Nazpívali ji The Eagles, je z alba Hell freezes over a&nbsp;jmenuje se <a href="http://www.davemcnally.com/lyrics/TheEagles/TAKEITEASY.asp">Take it easy</a>:</p>
<p><em>Take it easy,<br>don't let the sound of your own wheels drive you crazy.<br>Lighten up while you still can, don't even try to understand,<br>just find a place to make your stand and take it easy.</em></p>