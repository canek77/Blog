<!-- dcterms:identifier = riderweblog#94 -->
<!-- dcterms:title = O surfování na bublinách -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-10-20T20:08:11+02:00 -->
<!-- dcterms:date = 2003-10-20T20:08:11+02:00 -->

Onehdá jsem se podíval na Lupu a našel tam dva perfektní články:

*   [Umění surfovat na bublinách](http://www.lupa.cz/clanek.php3?show=3067)
*   [Vykašlete se na ocenění, soustřeďte se na zisk](http://www.lupa.cz/clanek.php3?show=2938)

Jsou perfektní v tom, že bych asi jenom těžko dokázal precizněji formulovat zásady podnikání, které považuji za zvrácené a celkově (společensky i ekonomicky) škodlivé.

Ono to "surfování" totiž nápadně připomíná "tunelování" - co možná nejefektivněji a nejrychleji získat peníze, bez ohledu na souvislosti.

Možná je moje myšlení zastaralé, ale snažím se dodržovat zásadu, že při uzavření obchodu by měly být spokojené obě strany. A že by jim ta spokojenost měla taky nějakou dobu vydržet - čehož základem je IMHO prodávat služby v nějaké kvalitě.

Mým krédem je poskytovat služby v dobré kvalitě za dobrou cenu. Odchylky ve všech směrech jsou možné, ale jenom do určité míry. Mám ovšem pocit, že tohle se v současné době moc nenosí, že cílem je poskytovat služby v té nejnižší prodatelné hodnotě (a tedy s co nejnižsími náklady) za co nejvyšší možnou cenu.

Díky dobrému marketingu si zákazník šťastně koupí krásně načančanou krabici, ale záhy zjistí, že její obsah je celkem k ničemu.

Připadá mi, že lidé okolo mne nejsou většinou schopni dohlédnout dál, než na konec svého nosu - či konkrétněji volebního či funkčního období. Pokud něco nepřinese výsledky nejpozději ihned, je to odepsané. 

Bohužel, vyvinout něco skutečně nového a užitečného je většinou běh na dlouhou trať. Je nutno hodně dlouho investovat čas a prostředky, než vývoj dosáhne stádia, kdy je možné jeho výsledky komerčně využít. A někdy toho stádia nedosáhne nikdy - to je riziko, které je nutno přijmout.

Stačí se podívat například na mobilní telefony. Jako příklad je používám často a rád - velké a viditelné firmy jsou často dorým barometrem. A výrobci mobilů a mobilní operátoři jsou první na ráně.

Nabídka mobilů je dnes širší, než kdy předtím. A nikdy předtím nebyl takový problém vybrat si pořádný mobil. Opravdu se v zásadě obejdu bez toho, aby telefon měl výměnné kryty, fotoaparát a podporu her v Javě a MMS. Ale budu dost zásadně trvat na tom, aby jeho odezva byla nějak rozumně rychlá, jeho OS byl stabilní a uměl se bezproblémově synchronizovat s Outlookem, protože ty stovky kontaktů do něj ručně fakt přepisovat nehodlám.

Najít takový telefon je problém, hraničící s neřešitelností. Je strašně jednoduché nechat do telefonu doprogramovat grafické smajlíky. Ale vybavit ho firmwarem který nepadá a dostatečně výkonným procesorem, to je náročnější. A hůř se to propaguje v reklamách. Ach jo.

Podle mne je právě fenomén *surfování na bublinách* příčinou problémů americké ekonomiky (kde už po Enrongate přišli na to, že něco je špatně). Uvidíme, kdy i v Evropě přijdeme na to, že přílišná orientace na zisk není dlouhodobě a trvale udržitelná.