<!-- dcterms:identifier = riderweblog#14 -->
<!-- dcterms:title = Ministerstvo gravitace -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-02-21T04:55:29+01:00 -->
<!-- dcterms:date = 2003-02-21T04:55:29+01:00 -->

Jsou ještě horší než trpaslíci. Jsou všude a strašně rychle se množej. Kdo? Hvězdičky Evropské unie. Již mnohokrát jsem byl tázán na svůj názor na toto uskupení. Ale až včera v noci jsem byl schopen ho správně a úderně formulovat: EU je *ministerstvo gravitace*.

Podle mého názoru je proces zvaný *evropská integrace* přirozený a neodvratný. A hlavně proces probíhající nezávisle na vůli a snaze vlád, jakož i jiných formalizovaných institucí.

Dnešní svět si nadevše zakládá na efektivitě (zejména pak při vydělávání peněz, ale to je jiná pohádka). Takže jakékoliv zbytečné překážky jsou nežádoucí a budou odstraněny.

Chcete příklad? Podívejte se na zadní stranu svého počítače. S největší pravděpodobností (pokud se nejedná o historický kousek) na něm najdete PS/2 (malé kulaté) konektory pro klávesnici a myš. Konektor pro klávesnici je fialový, konektor pro myš jedovatě zelený. Pokud je mi známo, neexistuje žádný zákon, který by přikazoval pod trestem roztrhání koňmi toto barevné rozložení. Nanejvýš nějaké venkoncem nezávazné a nevynutitelné doporučení. Nicméně výrobcům základních desek došlo, že uživatelé jsou blbí a orientují se tak maximálně po barvách a když jim dáte dva záměnné konektory, je třeba je odlišit alespoň barevně. Takže myši mají povětšinou zelené ocásky a klávesnice fialové.

Ještě zábavnějším příkladem fungování zdánlivě anarchistické struktury je sám Internet. Neexistují žádná zásadní a vynutitelná pravidla. Existuje sbírka dokumentů jménem [Request For Comment](http://www.rfc-editor.org) (RFC). Už samotný překlad názvu (tedy *žádost o vyjádření*) dává tušit, že nebude existovat žádná internetová policie, která by jejich dodržování hlídala. Jejich dodržování jest ovšem většinou nejkratší cestou do cíle.

Důkazem životaschopnosti je příkladně [RFC821](http://www.rfc-editor.org/cgi-bin/rfcdoctype.pl?loc=RFC&letsgo=821&type=ftp&file_format=txt). Ta definuje protokol SMTP, který je používán pro přenos prakticky veškeré elektronické pošty. Tento dokument byl publikován v roce 1982. Od té doby sice doznal jistých změn, ale to zásadní vydrželo přes dvacet let. Ve světě, kde "půl roku staré" odpovídá zhruba třetihorám.

Představte si, že si státní úředníci povšimnou existence gravitace. Z potřeby tento úkaz nějak administrativně a legislativně podchytit vznikne úřad, který stanoví přesná pravidla, jak mají jablka ze stromů padat, pod jakým úhlem a jak rychle.

Navenek se samozřejmě nic nezmění, jenom když budete mít strom rostoucí na šikmém svahu, budete si muset zažádat o výjimku.

Myslím si tedy, že k oné slavné *evropské integraci* dojde tak jako tak. Evropská unie a její nesčetné orgány a jsou zde proto, aby dotyčný proces administrativně podchytily a stanovily jeho přesná pravidla. Ty "velké" věci se stanou tak jako tak. Drobnosti, jako například normy pro míru maximálního zakřivení banánů nebo balení půlek chleba do pytlíků, budou kodifikovány a v zájmu rovnosti a poměrného zastoupení budou rovně a poměrně štvát všechny.

Takže vstoupit či nevstoupit do Evropské unie? Upřímně řečeno nevím. Z věcného hlediska to považuji za zbytečné. Nicméně vidím zde i jeden zásadní klad: všimli jste si, jak tahle věc krásně zaměstnala celou státní správu?

Ano, nechť žije a vzkvétá Evropská unie! Dovedete si představit tu paseku, kdyby úředníci dostali do rukou něco na čem *opravdu záleží*?