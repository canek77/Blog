<!-- dcterms:identifier = riderweblog#6 -->
<!-- dcterms:title = Válka je mír. Svoboda je otroctví. Nevědomost je síla. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-02-06T23:36:30+01:00 -->
<!-- dcterms:date = 2003-02-06T23:36:30+01:00 -->

Kdysi, ještě na střední škole, jsme měli vyjmenovat tři knihy, které by si podle nás měl každý přečíst. Nepamatuji si, jakou knihu jsem jmenoval jako první. Druhý byl - trochu z recese - **Stopařův průvodce po galaxii** a třetí román **1984** od George Orwella, z něhož pochází i tři hesla, která jsou titulkem tohoto zápisu.

Kdysi jsem ho četl jako normální knihu. Tu jsem pak někomu půjčil a už ji víc neviděl (znáte to - takhle přicházíte zásadně o ty nejlepší knihy). Posléze jsem 1984 získal jako elektronickou knihu a znovu ho několikrát přečetl.

Dnes jsem v Levných knihách narazil na paperbackové vydání za 59 Kč a 1984 začl číst znovu. A musím říct, že v tomto případě se můj názor po letech nezměnil: tuhle knihu by si měl přečíst každý.

1984 je román, popisující - z autorova hlediska - budoucnost, Londýn v roce 1984. Lidstvo žije v dokonalé totalitní společnosti, kde každý krok je dokonale kontrolován. A nejenom krok, ale dokonce i samo myšlení a vědomí jednotlivých lidí. V knize jsou popsány též jednoduché, až primitivní prostředky, kterými toho bylo dosaženo.

Kupte si tu knihu, přečtěte si ji a pak se projděte světem s otevřenýma očima. A uvidíte, že základní heslo Angsocu, tedy "Kdo ovládá přítomost, ovládá minulost. Kdo ovládá minulost, ovládá budoucnost." je uváděno v každodenní praxi.

Jako vždy, i dnes na mne po přečtení části románu padla chmura. Dívám se kolem sebe a mám strach, že 1984 není naše minulost. Je to naše budoucnost.