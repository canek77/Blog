<!-- dcterms:identifier = riderweblog#4 -->
<!-- dcterms:title = DHL budiž pochváleno -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-01-31T23:26:06+01:00 -->
<!-- dcterms:date = 2003-01-31T23:26:06+01:00 -->

Jistou část dnešního dne jsem strávil komunikací s kurýrní službou [DHL](http://www.dhl.cz/). Doručovali mi dvě zásilky a jaksi mne nezastihli doma. Volali mi na mé staré telefonní číslo, kde jim můj hlasový informační systém doporučil, aby se ozvali mailem. I poslali mi mail (jediná chybička, že se jednalo o zbytečný wordovský dokument a nenapsali zprávu do těla mailu). Dohodli jsme doručení na dnešek večer.

Výpadek proudu bohužel způsobil, že jsem se zdržel v centru Prahy a v dohodnutý čas nebyl na místě. Telefonicky jsem domluvil doručení později dnes a úspěšně jsem obdržel zásilku. Bohužel jenom jednu, protože jsem se zapomněl zmínit o tom, že mne čekají dvě. Takže ke mně právě jede DHL dnes potřetí, aby mi doručilo druhou obálku.

Hluboko ve své paměti chovám příhodu, kdy mi [Česká pošta](http://www.cpost.cz) místo doručení zásilky jenom do schránky hodila oznámení, že jsem nebyl zastižen (byl jsem samozřejmě doma), snažili se mne hnát na poštu kamsi do Malešic a v závěru mi oznámili, že tu zásilku nemají a že mám obvolat dodací pošty v Praze, jestli náhodou někde není.

Divíte se mi, že poštou si nechávám posílat jenom faktury?