<!-- dcterms:identifier = riderweblog#3 -->
<!-- dcterms:title = Země bez prezidenta -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-01-30T14:09:36+01:00 -->
<!-- dcterms:date = 2003-01-30T14:09:36+01:00 -->

Jak si pravděpodobně všimli i ti největší političtí ignoranti, druhého února definitivně opustí Pražský hrad poslední prezident Českoslovenka a první prezident České Republiky v jedné osobě.

Při současném rozložení sil v parlamentu a obvyklé zálibě našich volených zástupců zabývat se spíše politikařením než politikou zásadně nepřekvapí, že tato země bude nějakou dobu bez prezidenta.

Přestože by se podle [zprávy ČTK](http://www.ceskenoviny.cz/view-id.php4?id=20030130F00319) nikdo z minulých kandidátů další volby účastnit neměl, dovolte mi, abych jim věnoval tichou vzpomínku.

Nikdy jsem se netajil svým názorem, že **Miloš Zeman** for president prostě *není* dobrý nápad. V českém podání je prezident postava venkoncem formální a dekorativní. Sice mne napadají asi dva lidé, kteří by pro tuto funkci byli méně vhodní, než Zeman, ale nemůže to otřást mým upřímným přesvědčením, že příkladně [náš pes](http://www.bestijka.cz/onas/dan.asp) by tuto roli zvládl podstatně lépe. Je tedy jasné, že debakl důchodce z Vysočiny mne k truchlení nepřivedlo.

Že by se prezidentem mohl stát **Václav Klaus**, to je už o něco lepší nápad, jak ho nemám rád. Vzhledem k již výše zmíněné povaze českého prezidentování by to pro něj byla ideální funkce pro zakončení politické kariéry. Důstojná, ve které by mohl český stát efektivně reprezentovat navenek a jeho možnost aktivně škodit by přitom byla dost malá. Navíc (teoreticky) pravicový prezident by mohl být účinnou protiváhou levicové vládě.

**Jaroslava Moserová** mne potěšila již když byla zvolena do Senátu. A její nominace co prezidentského kandidáta pro mne byla milým překvapením. Přestože se jedná o "truckandidáta", jeví se mi jako nejvhodnější. Má zdravě realistický přístup k životu a kromě politiky dokázala vyniknout i v jiných oborech - je špičkovým specialistou na léčbu popálenin a výbornou překladatelkou (mj. překládala do češtiny všechny knihy mého oblíbeného Dicka Francise). Přestože to většina národa nezaznamenala, není neznámá ani na mezinárodní scéně. Bohužel, v našem prostředí jí asi bude přisouzena pouze již zmíněná role truckandidáta.

Jisté je tedy zatím jenom to, že prezidentská standarta z Pražského hradu třetího února zmizí. Dokud opět nezavlaje, některé funkce prezidenta přebírá premiér a předseda sněmovny.

Premiér se stává vrchním velitelem ozbrojených sil, což může být zajímavé vzhledem k pravděpodobné invazi do Iráku.

Předseda Poslanecké sněmovny získává pravomoc jmenovat a odvolávat vládu a jmenovat ústavní soudce. V červnu bude třeba zvolit devět nových členů [Ústavního soudu](http://www.concourt.cz), včetně jeho předsedy.