<!-- dcterms:identifier = aspnetcz#306 -->
<!-- dcterms:title = TechEd Europe 2010, den nula -->
<!-- dcterms:abstract = Po mnoha letech poprvé jsem se zúčastnil evropského Tech-Edu jako běžný účastník (dokonce mně na visačku zapomněli přidat i že jsem MVP, takže působím tak nenápadně, jak je to jenom při mé velikosti a povaze možné). Letošní TechEd je de facto o den kratší, protože v pondělí se konala jenom keynote, žádné normální sessions. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-11-09T01:01:32.59+01:00 -->
<!-- dcterms:date = 2010-11-09T08:00:00+01:00 -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:pictureUrl = /perex-pictures/20101109-teched-europe-2010-den-nula.png -->

Po mnoha letech poprvé jsem se zúčastnil evropského Tech-Edu jako běžný účastník (dokonce mně na visačku zapomněli přidat i že jsem MVP, takže působím tak nenápadně, jak je to jenom při mé velikosti a povaze možné). Letošní TechEd je de facto o den kratší, protože v pondělí se konala jenom keynote, žádné normální sessions. Takže mé dojmy se prozatím týkají pouze keynote, exhibition a celkové organizace.

Tradiční techedí brašna na notebook byla letos nahrazena takovým prapodivným pytlíkem na cvičky. Nejzajímavějším sponzorským dárkem byla levá rukavice. Tu společnou si bylo lze vyzvednout na společném stánku Intelu a Dellu. Zajímavá cesta, jak si pojistit návštěvnost.

Dobré nápady je třeba vykynožit, takže příruční verze programu, která se vešla do kapsy na badge, po asi devíti ročnících zmizela bez náhrady. Naštěstí mám všechny relevantní přednášky dávno nasynchronizované do Outlooku.

Jako třešničku na dortu zmiňuji, že v duchu módního ekologického šílenství jsou v (tištěné) příručce věnovány dvě stránky ochraně životního prostředí. Zásadní krok k ochraně životního prostředí představuje například to, že místo papírových informačních cedulí jsou použité plazmové obrazovky. Zabij bobra, zachráníš strom.

## Developers, developers, developers…

Jako vývojář se zatím cítím poněkud odstrčený. V keynote bylo z dvou hodin vývojářům věnováno asi tak šedesát sekund, v rámci představení Windows Phone 7. Jinak ticho a klid. Mezi vystavujícími také drtivě převládají firmy z IT pro oblasti, čistě vývojářských je tak pětina, možná méně. Částečně je to způsobeno tím, že Microsoft většinu pro vývojáře zajímavých věcí uvedl už na PDC před čtrnácti dny. Částečně také tím, že v IT pro se přece jenom točí větší peníze, než ve vývojářských nástrojích.

Když se před časem sloučila vývojářská a IT pro část TechEdu, mnoho mne to nepotěšilo a vypadá to, že ta vývojářský je hodně na ústupu. Doufám, že sessions tenhle můj názor změní, přece jenom hlavní část TechEdu je teprve před námi.

## Sladký život v oblacích. Soukromých.

Že se to bude letos na TechEdu samý obláček, to bylo jasné od začátku. A taky že ano. Je nicméně úsměvné sledovat, jak se na vlnu cloud computingu snaží naskočit úplně všichni. "Cloud" je nový buzzword, který prostě musí mít každý.

Nejnovějším hitem je "private cloud". To je podle mého názoru principiální pitomost, ale vzhledem k tomu, že jde o jediný způsob, jak se na cloud computingu mohou přiživit klasičtí výrobci hardware, potkávám se s ním na každém kroku. I pitomý domácí NAS od Iomegy je "private cloud". 

Idea cloud computingu samotného se mi velice líbí. Období, kdy jsem chtěl vlastnit ty výkonné servery, je dávno za mnou. Dneska hardware upřímně nesnáším a idea "platform as a service", kdy se starám jenom o svou aplikaci a ne o platformu, která ji drží, se mi líbí. Hloupé je, že současné podmínky jsou pro malé firmy pořád ještě příliš "drsné", ale blýská se na lepší časy.

Kromě toho, Windows Azure není jenom běh aplikací, ale také úložiště – a to je finančně docela výhodné. Bohužel se o něm moc nemluví, dokumentace a příklad je poskrovnu. Ale hodlám se v tom blíže vrtat a v budoucnu můžete očekávat nějaké články na toto téma i na ASPNET.CZ.

## Uvidíme se za čtrnáct dnů

Pravidelnou reportáž z TechEdu dělat nehodlám, leda by mne na sessions něco opravdu hodně zaujalo a překvapilo. Nicméně můj subjektivní výběr "toho nejlepšího z TechEdu" pro webové vývojáře uvidíte na konferenci [Gopas DevNetCon 2010](http://www.gopas.cz/News/DevNetCon-2010.aspx), která se bude konat přespříští týden v Praze, Bratislavě a Praze. O obsahu své tamní přednášky mám představu zatím dost vágní, ale předpokládám, že v následujících několika dnech získám konkrétnější. Tipů už pár mám.