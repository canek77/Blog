<!-- dcterms:identifier = riderweblog#248 -->
<!-- dcterms:title = Zelení vždycky potěší -->
<!-- dcterms:abstract = Ondřej Liška, skoroemeritní předseda Strany zelených, řekl: "Já se uživím vždy a nebudu naši zemi nic stát." Podívejme se na jeho dosavadní kariéru, abychom si mohli učinit obrázek o možné pravdivosti jeho výroku. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-06-08T18:59:38.497+02:00 -->
<!-- dcterms:date = 2010-06-08T18:59:39.217+02:00 -->

Ondřej Liška, skoroemeritní předseda Strany zelených, se chystá v následujících komunálních volbách kandidovat na pražského primátora. V současné době je co nezaměstnaný hlášen na Úřadu práce, k čemuž podle Aktualne.cz řekl:

> "Ze zákona je povinnost hlásit se do tří pracovních dnů. Ale o nabídky nemám nouzi, takže jde jen o formalitu na několik málo dnů, než nastoupím do nového zaměstnání," vysvětlil Liška. "**Já se uživím vždy a nebudu naši zemi nic stát**," dodal Liška.

Nahlédněmež tedy do páně Liškova [oficiálního životopisu](http://www.ondrejliska.cz/kdo-jsem/), abychom mohli posoudit pravdivost tohoto výroku.

* Narozen 1977, vystudoval politologii a religionistiku – ač uznávám jistou užitečnost těchto oborů, nejsou dle mého soudu zrovna politologie a religionistika kvalifikací, která by za každých okolností umožňovala získat práci v soukromém sektoru. 
* **2000-2001: pracoval v nadaci Fórum 2000** Detailnější informace o financování této jistě bohulibé instituce (stejně jako o praktických důsledcích její činnosti) se mi dohledat nepodařilo, nicméně nahlédnutím do [seznamu partnerů](http://www.forum2000.cz/cz/partneri/) na jejím webu zjistíme, že partnery jsou například Ministerstvo zahraničí, zastoupení Evropské komise v ČR, "GŘ pro vzdělávání a kulturu" (ať už je to cokoliv, má to v logu vlajku EU a patrně se tedy jedná o nějaký projekt eurosajuzu), a Hlavní město Praha. Lze tedy s úspěchem předpokládat, že zde páně Liškovo angažmá bylo minimálně částečně hrazeno z veřejných prostředků. 
* **2003-2004: předsedal Česko-rakouskému fóru pro dialog** Na [stránkách této organizace](http://www.a-cz-dialog.net/) se mi nepodařilo odhalit, co je to vlastně zač a k čemu to má být dobré, rozhodně ale tato organizace nepůsobí dojmem instituce soběstačné. 
* **2003-2005: brněnským zastupitelem a členem výboru pro školství a kulturu.** 
* **2004-neuvedeno: poradce pro regionální rozvoj a evropské strukturální fondy skupiny Zelených v Evropském parlamentu.** 
* **2006: zvolen do Poslanecké sněmovny.** 
* **2007-2009: ministr školství.**   

Jinými slovy, podle svého vlastního životopisu Ondřej Liška nikdy nepracoval v soukromém sektoru a vždy byl placen z prostředků daňových poplatníků (je dobré si připomenout, že "naše země" žádné peníze nemá a nevydělává, má jenom to, co sebere vlastním občanům). S ohledem na jeho dosavadní kariéru tedy nevypadá příliš pravděpodobně, že by nás, tedy daňové poplatníky, působení pana Lišky nic nestálo – a to i odmyslím-li si škody napáchané jeho politickým působením.

Slovo "chucpe" se na jazyk přímo dere.