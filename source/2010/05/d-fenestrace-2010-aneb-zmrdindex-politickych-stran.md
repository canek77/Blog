<!-- dcterms:identifier = riderweblog#244 -->
<!-- dcterms:title = D-Fenestrace 2010 aneb zmrdindex politických stran -->
<!-- dcterms:abstract = Pravděpodobně jste se již setkali s iniciativou "Defenestrace 2010 – kroužkujte ty dole". D-FENS přišel s upgradovanou verzí. Její princip spočívá v tom, dát preferenční hlasy těm lidem, kteří nejsou profesionální politikové a kteří nejsou závislí na státu. D-Fens radí preferovat kandidáty, kteří se živí způsobem nezávislým na státu, což je způsob myšlení, který jest mně celkem blízký. Naleznuv ve schránce hlasovací lístky, rozhodl jsem se probrat se touto optikou kandidátkami politických stran. Zde jsou výsledky. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-05-19T00:22:19.21+02:00 -->
<!-- dcterms:date = 2010-05-19T00:22:19.757+02:00 -->

Pravděpodobně jste se již setkali s iniciativou "[Defenestrace 2010 – kroužkujte ty dole](http://www.defenestrace2010.cz/)". D-FENS přišel s [upgradovanou verzí](http://www.dfens-cz.com/view.php?cisloclanku=2010041804). Její princip spočívá v tom, dát preferenční hlasy těm lidem, kteří nejsou profesionální politikové a kteří nejsou závislí na státu. D-Fens radí preferovat kandidáty, kteří se živí způsobem nezávislým na státu, což je způsob myšlení, který jest mně celkem blízký.

Naleznuv ve schránce hlasovací lístky, rozhodl jsem se probrat se touto optikou kandidátkami politických stran. Vybral jsem politické strany, které mají šanci dostat se do Poslanecké sněmovny a k nim jsem přidal ještě Svobodné, které jsem volil ve volbách do Europarlamentu. 

Vzal jsem tedy tužku a vyškrtal všechny kandidáty, kteří jsou ve svém povolání zjevně závislí na státu. Samozřejmě, ne vždy je to snadné z uvedených povolání určit. Nicméně snažil jsem se. Pak jsem spočítal percentuální podíl vyškrtaných kandidátů na celkovém počtu (tento krok byl nakonec relativně zbytečný, protože všechny uvedené strany mají plný počet 36 kandidátů, výjimkou jsou Svobodní se 32).

Výsledné číslo bych mohl D-FENSím slovníkem nazvat třeba "zmrdindex politických stran". Výsledek v grafické podobě následuje (strany jsou seřazeny podle volebních čísel a beru v úvahu volební kraj Hlavní město Praha):

[![volby_2010_index_zazmrdovanosti](https://www.cdn.altairis.cz/Blog/2010/20100519-volby_2010_index_zazmrdovanosti_thumb.png "volby_2010_index_zazmrdovanosti")](https://www.cdn.altairis.cz/Blog/2010/20100519-volby_2010_index_zazmrdovanosti_2.png) 

Několik poznatků:

*   Vysoké číslo u Strany zelených nepřekvapí. Celkem 24 ze 36 kandidátů se živí způsobem přímo napojeným na státní rozpočet (a to jsem nepočítal "podnikatele v oblasti bio výrobků" Tomáše Bräunera, číslo 23). 
*   Mírně mne překvapilo, že druhé místo suverénně zabrala ODS a to s velkým náskokem před ČSSD. Očekával jsem jednak menší rozdíl a zejména opačné pořadí. 
*   Nepřekvapí nízké číslo u Svobodných, jediným vyškrtnutým je číslo 23, Miroslav Machač, mající u jména "úředník" (navíc jsem ho možná vyškrtnul neprávem, úředník nemusí nutně být státní, pravda). Podobných výsledků bychom se nicméně asi dočkali u všech "mladých" a "malých" stran. 
*   Z tohoto pohledu také vyplývá, že TOP 09, jakkoliv až na další zůstává mým volebním favoritem, žánou mladou stranou není. 19% je sice společně s VV nejnižší číslo ve stranách s šancí na poslanecké křeslo, ale i tak je to dle mého soudu docela dost.   

Další poznámky nad rámec výsledků:

*   Jsem si vědom slabých míst výchozí premisy a rozhodně by se neměla brát dogmaticky. Znovu ale opakuji, že podíl státem živených zaměstnanců na kandidátce jistou vypovídací hondotu má. 
*   Hodnotil jsem kandidátky jako celek, nebral jsem v potaz pořadí míst na kandidátce a tedy reálnou šanci na zvolení. 