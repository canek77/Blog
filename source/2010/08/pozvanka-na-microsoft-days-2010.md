<!-- dcterms:identifier = aspnetcz#294 -->
<!-- dcterms:title = Pozvánka na Microsoft Days 2010 -->
<!-- dcterms:abstract = Společnost Microsoft se rozhodla své technické konference spojit do jednoho mega-eventu jménem Microsoft Days 2010. Bude se konat 14. až 15. září 2010 v Praze. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-08-12T04:17:14.813+02:00 -->
<!-- dcterms:date = 2010-08-12T04:17:15.737+02:00 -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:pictureUrl = /perex-pictures/20100812-pozvanka-na-microsoft-days-2010.png -->

Společnost Microsoft se rozhodla své technické konference spojit do jednoho mega-eventu jménem Microsoft Days 2010. Bude se konat 14. až 15. září 2010 v Praze.

Z témat nechybí samozřejmě populární buzzwords jako cloud aplikace, nicméně i vývojáři poněkud přízemnějšího ražení si mohou přijít na své, jak jest možné na vlastní bulvy shlédnout [v programu](http://www.microsoft.com/cze/microsoftdays/program/technicky-blok.aspx).

Moje maličkost bude mít možnost exhibovat patnáctého, od 14:50 do 15:50.

V programu je můj blok z důvodů mně zcela nepochopitelných nazván "Pořádný webový server za 60 minut". V praxi se bude jednat o dva půlhodinové bloky se zcela rozdílnými tématy:

## IIS Express + WebMatrix + SQL Server Compact 4.0

Tyto tři nástroje, které Microsoft zatím uvádí v beta verzi, jsou určeny především pro začínající vývojáře. Mohou být ovšem užitečné i vývojářům pokročilejším.

*   **WebMatrix** je extrémně jednoduchý vývojový nástroj, určený spíše než pro psaní aplikací pro úpravu a nasazení již exhistujících. Jeho instalace také nainstaluje zbylé dva produkty, které zatím nejsou k dispozici samostatně.
*   **IIS Express** je zjednodušená verze IIS 7, která funguje podobně jako vývojový web server ve Visual Studiu, ale podporuje všechny triky, jaké umí velké IIS. Funguje i na Windows XP, případně na edicích klientských systémů, které velké IISko nemají a obecně může pomoci při vývoji webových aplikací tím, že zjednoduší konfiguraci a debugging.
*   **SQL Server Compact 4.0** je nová verze embedded databáze známé také jako SQL Server CE. Dosavadní verze z různých důvodů nebylo možné použít pro vývoj webových aplikací (ač jinak jsou velmi užitečné), nová verze je pro web přímo určena. Může se hodit pro řadu případů, kdy by "velký" SQL server byl zbytečný overkill.  

## Cesta do hlubin Internet Information Services

Od uvedení IIS 7.0 uplynuly již více než dva roky a za tu dobu se tato platforma změnila, rozkošatila a všeobecně narostla. Podíváme se na některé málo známé schopnosti IIS a také na jiostá rozšíření, která by se vám mohla v praxi náramně hodit.

Kromě těchto přednášek se budu také vyskytovat v "Ask the experts" a obecně budu volně k dispozici pro rozličné účely.

Podrobnější informace o Microsoft Days 2010 a možnost registrace najdete na [http://www.microsoft.com/cze/microsoftdays/](http://www.microsoft.com/cze/microsoftdays/ "http://www.microsoft.com/cze/microsoftdays/"). Registrace je placená, ale do 16. 8. můžete využít slevy z registračního poplatku.