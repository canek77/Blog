<!-- dcterms:identifier = riderweblog#251 -->
<!-- dcterms:title = Ke Dni české státnosti -->
<!-- dcterms:abstract = Bývá zvykem, že státním svátkem národy připomínají světlé body své národní historie, případně jiné události pozitivního charakteru. Narozeniny právě vládnoucího monarchy, oslava významných činů synů (zřídkavěji dcer) příslušného národa a podobně. Ne tak v případě českých státních svátků. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-09-28T23:51:41.757+02:00 -->
<!-- dcterms:date = 2010-09-28T23:51:42.367+02:00 -->

Bývá zvykem, že státním svátkem národy připomínají světlé body své národní historie, případně jiné události pozitivního charakteru. Narozeniny právě vládnoucího monarchy, oslava významných činů synů (zřídkavěji dcer) příslušného národa a podobně. Ne tak v případě českých státních svátků.

Kromě obligátních svátků velikonočních a vánočních, které v nejateističtějším státě světa mají význam převážně laický, tam najdeme oslavu vzniku dnes již neexistujícího státního útvaru. Za nejobskurnější státní svátek nicméně považuji ten dnešní. Oslavovat státním svátkem výročí zavraždění národního patrona je skutečně přístup dosti originální.

Nicméně letošní 28. září je pro mne především vítanou záminkou, jak mezi čtenáři mého blogu zpropagovat jeden z nejlepších příběhů, které jsem poslední dobou četl. Jmenuje se "Příběh strýčka Martina" a odehrává se – mimo jiné – právě v dobách vzniku českého státu. Popisuje smrt knížete Václava a vládu Boleslava z trochu jiného úhlu, než jsme obvykle zvyklí.

Autorem Příběhu strýčka Martina je Patrick Zandl (současný šéfredaktor Lupy) a román vznikal postupně tři roky, formou blogových zápisků. Můžete je najít na [www.pribehstrycka.cz](http://www.pribehstrycka.cz). Román je nyní kompletní a Patrick pro něj hledá nakladatele. Podle mého názoru rozhodně stojí za přečtení.