<!-- dcterms:identifier = riderweblog#250 -->
<!-- dcterms:title = Ministerstva ABL: v čem je problém? -->
<!-- dcterms:abstract = Veřejností, nebo alespoň sdělovacími prostředky, se šíří panika z toho, že na pozice ministerských náměstků nastupují lidé spjatí s bezpečnostní agenturou ABL. Nechápu překvapení ani paniku a v zásadě v tom nevidím problém. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2010-07-19T23:23:07.187+02:00 -->
<!-- dcterms:date = 2010-07-19T23:23:07.89+02:00 -->

Veřejností, nebo alespoň sdělovacími prostředky, se šíří panika z toho, že na pozice ministerských náměstků nastupují lidé spjatí s bezpečnostní agenturou ABL. Nechápu překvapení ani paniku a v zásadě v tom nevidím problém.

Pokládám za přirozené, že osoba nastupující do vysoké manažerské funkce (a ministrování nic jiného není) si s sebou přivede lidi, které zná a kterým důvěřuje (ostatně, [psal jsem o tom již před čtyřmi lety](http://www.weblog.rider.cz/articles/229-co-je-spatneho-na-poslaneckych-rodinnych-firmach "Co je špatného na poslaneckých "rodinných firmách"?")). Přijde mi nejenom zcela nezávadné, ale naopak velmi žádoucí, aby se na vysoké pozice ve státní správě dostávali lidé, kteří prokázali nějaké schopnosti v komerční sféře. Pokud bych se někdy já ocitl v pozici, kdy bych si měl vybrat spolupracovníky, postupoval bych naprosto stejně, tedy obrátil bych se na lidi, se kterými dlouhodobě spolupracuji. U nichž znám jejich schopnosti a dovednosti.

To se týká nejenom volby ministerských náměstků, ale i pozadí strany Věci veřejné jako takové. Opět platí, že pokládám za přirozené, že jádrem jakékoliv "společenské organizace" budou lidé, kteří se znají. Kteří vědí, že spolu dokáží spolupracovat a třeba i úspěšně podnikat. Samo propojení s firmou ABL tedy nevidím jako nijak problematické ani nepřirozené.

Dosavadní praxe, kdy se tato místa obsazovala převážně podle čistě stranického klíče, mi nepřijde nijak zásadně lepší. Rozhodně v důležité pozici na ministerstvu raději vidím bývalého obchodního ředitele společnosti s miliardovým obratem, než figurku s nejasnou minulostí, jejíž jedinou kvalifikací je partajní knížka. Lepší variantu pro víceméně politické pozice typu náměstků a poradců nemám – veřejné výběrové řízení zde nepomůže, protože to nezaručí osobní kompatibilitu s nadřízeným.

Obecně bych byl rád, kdyby se řízení státu více podobalo řízení komerční firmy. Tohle je jeden ze způsobů, jak toho docílit. Není nijak zaručeno, že bude úspěšný. Nepřijde mi ale, že by dosavadní postup byl natolik třeskutě úspěšný, aby ho bylo třeba zvlášť želet.