<!-- dcterms:identifier = riderweblog#272 -->
<!-- dcterms:title = Týden s Windows 8 tabletem: Windows 8 a závěrečné hodnocení -->
<!-- dcterms:abstract = Jak pravidelní čtenáři mého webu vědí, poslední týden jsem strávil bez notebooku, jenom ve společnosti tabletu s Windows 8. Toto je závěrečný díl mých postřehů a konečně také vyjádření k softwarovému řešení, Windows 8 na tabletu. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- np9:serialId = 2 -->
<!-- x4w:serial = Týden s Windows 8 Tabletem -->
<!-- dcterms:created = 2012-06-30T01:36:30.71+02:00 -->
<!-- dcterms:date = 2012-06-30T01:25:00+02:00 -->

Jak pravidelní čtenáři mého webu vědí, poslední týden jsem strávil bez notebooku, jenom ve společnosti tabletu s Windows 8. Toto je závěrečný díl mých postřehů a konečně také vyjádření k softwarovému řešení, Windows 8 na tabletu.

> Předchozí dva díly:
> 
> *   [Den nula](http://www.weblog.rider.cz/articles/270-tyden-s-windows-8-tabletem-den-nula) – specifikace výchozích požadavků
> *   [Hardware](http://www.weblog.rider.cz/articles/271-tyden-s-windows-8-tabletem-hardware) – popis hardware Samsung 700T

## Tablet se stojánkem a klávesnicí

Tablet jsem dostal i se stojánkem a Bluetooth klávesnicí, takže z něj lze vytvořit něco, co funkčně připomíná běžný notebook. Toto uspořádání má nicméně z mého hlediska jednu zásadní nevýhodu – celá ta věc nedrží pohromadě a dá se používat jenom ve chvíli, kdy se posadím ke stolu a mám si celý ten verk na co položit.

Navíc si přitom připadám jako bych montoval protileteckou střelu, protože zatímco notebook prostě otevřu a funguju (maximálně k němu připojím zdroj), tenhle zázrak musím poskládat ze součástek.

Jakmile se toto povede, všechno funguje docela dobře. Výkon je pro běžnou práci postačující a obecně všechno funguje, jak má.

## Tablet jako tablet

Pro použití bez příslušenství je zcela zásadní software. Klasické ne-METRO aplikace se v podstatě nedají používat. Na ARM zařízení je vůbec nespustíte, na Intelu sice ano, ale protože nejsou uzpůsobené pro ovládání prstem. 

V nouzi nejvyšší je sice možné (u tohoto konkrétního zařízení) použít přesné pero (je to skutečné pero, ne kapacitní stylus), ale žádné velké pohodlí to není. Navíc stylus nelze schovat do těla přístroje, takže ho musíte nosit někde jinde s sebou.

Hlavní překážkou je ale faktická nemožnost zadávání textu. V poloze "na šířku" klávesnice zabírá polovinu plochy obrazovky, s čímž běžné aplikace nepočítají. V poloze "na výšku" je to sice lepší, ale v takovém případě si aplikace pro změnu často neporadí se šířkou jenom 768 pixelů. Navíc se v této poloze na klávesnici velmi špatně píše, o čemž bude řeč později.

Metro aplikace je možné rozdělit v zásadě do třech skupin: vestavěné výborné, vestavěné hrozné a všechny ostatní, které jsou zbytečné.

Do skupiny vestavěných výborných řadím Mail, Calendar, Internet Explorer a Remote Desktop. Mail a Calendar bych vyčetl jenom nemožnost naprosto cokoliv nastavit (včetně třeba e-mailové signatury nebo toho, které složky se mají synchronizovat), ale předpokládám, že v RTM verzi budou lepší. Teď jsou použitelné, minimálně proti Exchange serveru, proti němuž jsem je zkoušel.

Metro verze IE je výborná, pracovalo se mi s ní velmi dobře, perfektně funguje ovládání prsty atd. Totéž se týká RDP klienta, který je vymyšlený skvěle (horší už je to potom s ovládáním vzdáleného systému prsty, ale to není problém Windows 8 a nouzově to pořešit lze).

Za velmi nedomyšlenou považuji aplikaci People. Jsem zvyklý na její protějšek z Windows Phone (People hub), kde je naprosto dokonalá, sdružuje v sobě seznam kontaktů a propjení se sociálními sítěmi. Na Windows 8 je totálně k ničemu.

Windows Phone řeší velmi inteligentním způsobem duplicitní kontakty (tj. např. máte-li tutéž osobu současně v Outlooku a na Facebooku). Stejné osoby (podle e-mailu) automaticky sloučí, podobné ke sloučení navrhne a zbytek můžete udělat sami. Jak to řeší People na W8 jsem nezjistil. Některé kontakty tam mám dvakrát, některé jenom jednou, ale jsou tam údaje jenom z Exchange a ty z Facebooku se ztratily, ručně to sloučit nelze. Očekával bych, že si W8 bez dalšího převezme párování a nastavení z Windows Phone.

Smrtelným hříchem pro jakoukoliv aplikaci pro kontakty je podle mého názoru řazení pouze podle křestního jména, nikoliv podle příjmení. Bohužel, W8 nic jiného neumí, což tuto aplikaci pro mne činí zcela nepoužitelnou.

Jako rozhraní pro práci s Facebookem by se mi tato aplikace docela líbila (GUI je skvostné), ale zobrazuje jenom posledních několik příspěvků a dále do minulosti se prostě nelze dostat. Také se mi nepodařilo přijít na způsob, jak bych mohl z aplikace na FB něco napsat, nejenom číst a komentovat. Ve WP7 je na tohle (a spoustu dalších věcí) hub "Me (=já)", ale ten zde chybí.

Těsně navázaná je na People i aplikace Messaging, která by měla sloužit k chatu an Facebooku a dalších IM. Bohužel, kvůli oné provázanosti je pro mne v podstatě k ničemu.

Za zmínku také stojí, že přestože mám jako Display Language angličtinu a české mám jenom formáty datumu a času, některé (ale jenom některé) vestavěné Metro aplikace se mi přepnuly do češtiny, což nesnáším.

Poslední skupinu tvoří aplikace na Windows Marketplace. Nenašel jsem jedinou, která by k něčemu byla. Drtivá většina aplikací jsou buďto hry (které mne nezajímají), nebo specifické aplikace pro nějaký konkrétní web, třeba česká E15. Taková aplikace je mi zcela k ničemu, webové magazíny si budu číst na webu, ne pomocí nějaké aplikace, která je pro každý web jiná a společné mají vesměs jenom to, že jsou sice vizuálně úchvatné, ale v praxi k ničemu.

Nicméně to jsem čekal, za podstatné pokládám vestavěné aplikace. Aplikace třetích stran jsem na všech mobilních platformách, které jsem kdy měl, používal naprosto minimálně. 

Co hodnotit nemohu, je kancelářský balík – má existovat Office pro ARM, ale já měl Intel tablet. Je otázka, zda bude i pro x86 existovat nějaké "Office pro Metro".

## Zadávání textu

Zcela zásadní je pro mne zadávání textu. Chci mít možnost stručně odpovídat na maily, psát na Facebook atd. On-screen klávesnice mi obecně příliš nesedí. Tu na Windows Phone jsem se naučil používat, ale HW je prostě HW.

[![kb_landscape](https://www.cdn.altairis.cz/Blog/2012/20120630-kb_landscape_thumb.png "kb_landscape")](https://www.cdn.altairis.cz/Blog/2012/20120630-kb_landscape_2.png)

V režimu "na šířku" je klávesnice docela velká, ale má zcela nesmyslné rozložení. V pravé části se nacházejí některá písmena s diakritikou (jak napsat ta ostatní, na to jsem dosud nepřišel). Nejsou ovšem nijak odlišená od normálních kláves, což vede (alespoň u mne) k totálnímu zmatení a ztrátě orientace.

[![kb_portrait](https://www.cdn.altairis.cz/Blog/2012/20120630-kb_portrait_thumb.png "kb_portrait")](https://www.cdn.altairis.cz/Blog/2012/20120630-kb_portrait_2.png)

V režimu "na výšku" jsou na můj vkus tlačítka příliš malá a kvůli širokoúhlosti displeje se tablet nedá držet za spodek, protože se převažuje, takže se na ní špatně píše i tak.

## Fyzická stránka věci

Na běžné nošení "jen tak s sebou" je tablet prostě příliš velký. Nedá se strčit do kapsy, takže ho člověk musí buďto nosit pořád v ruce, nebo mít nějaké zavazadlo. 

První variantu subjektivně nesnáším, mám rád volné ruce. Navíc celá ta věc je příliš tenká a příliš hladká, celou dobu jsem se bál, že mi ten krám vyklouzne ze zpocené ruky a rozbije se. To by nicméně šlo vyřešit nějakým vhodným pouzdrem. 

Druhá varianta zase znamená, že nepotřebuju tablet, když už mám nějakou tašku nebo batoh, mohu v ní mít rovnou notebook.

Neskladnosti (nemožnosti umístit notebook do třeba i velké kapsy u bundy) napomáhá u poměr stran 16:9, je to prostě dlouhá nudle. Obecně širokoúhlosti moc nefandím, a u tabletu speciálně ne. Kdyby měl poměr stran 4:3, byl by podstatně skladnější.

## Závěr a vyhodnocení

Velice děkuji Microsoftu za do, že mi zařízení na týden půjčil. Ušetřil mi spoustu peněz. Pod vlivem módní tabletové hysterie jsem uvažoval o tom, že si nějaký koupím, z čehož mne tato zkušenost vyléčila zcela dokonale. Většina vad, které na tabletu vidím, je principiální povahy a zcela nezávislá na použitém operačním systému či platformě.

Windows 8 Metro je vizuálně nádherné (alespoň pro mne) a velmi dobře vymyšlené na dotykové ovládání. Srážejí ho nedostatky některých vestavěných aplikací, ale ty jsou velmi snadno řešitelné a předpokládám, že také do RTM vyřešeny budou. Jedná se o kvalitní platformu, což ale bohužel není v žádném přímém vztahu s možnou úspěšností.

Jaký je tedy můj závěrečný názor na platformu Windows 8 Tablet?

### ARM verze

ARM verze by mohla oslovit lidi, kteří tablet chtějí, ale z různých důvodů nehodlají nebo nemohou používat iOS/Android. Má šanci na úspěch na business trhu, kde je obecně jeho ukotvení velice silné. BYOD (bring your own device) je noční můrou správců korporátního IT a iOS ani (obecný) Android se moc centrálně spravovat nedá. 

V zájmu objektivity nutno dodat, že o zapojitelnosti Windows 8 do enterprise sítí nevím vůbec nic a nelze vyloučit, že Microsoft zopakuje svůj sebevražedný krok s WP7 a na toto téma se vykašle.

Bude záležet hodně i na ceně. Ptáčci štěbetají, že ARM Surface by měl stát $ 499, tedy stejně jako iPad. Pokud to bude pravda, nemá podle mého názoru šanci. Microosft není Apple – obvykle díky bohu, ale v tomto případě bohužel, to mu prostě neprojde. Aby měly Windows 8 tablety šanci na úspěch, musejí být podle mého soudu na cenové úrovni těch Androidových.

### Intel verze

Intel verze by podle mého názoru mohla být úspěšnější. Myslím si totiž, že by mohla docela dobře fungovat jako alternativa k notebooku, čemuž odpovídá i štěbetaná cena $799 za Intel Surface. 

Železo se vyrovná slušnému notebooku a valná část lidí netrpí mým klávesnicovým fetišismem a na cestách si vystačí jenom s placičkou. Oproti iOS a Androidu bude mít tato placička tu výhodu, že zapojením do docku se změní v plnohodnotný počítač, s pořádnou klávesnicí, myší a monitorem.

Já osobně si ale tablet, jakýkoliv tablet, nejspíše nepořídím. Pokud se mi ho podaří sehnat za velmi dobrou cenu, tak možná na hraní nějaký levný ARMový, na to prohlížení Facebooku a na odpovídání na maily na záchodě. Ale jako jediné pracovní zařízení na cesty u mne tablet nemá šanci. Na to se mi po návratu k mému ThinkPadu příliš ulevilo.