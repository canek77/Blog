<!-- dcterms:identifier = riderweblog#270 -->
<!-- dcterms:title = Týden s Windows 8 tabletem: Den nula -->
<!-- dcterms:abstract = Zítra na týden odjíždím na TechEd Europe do Amsterdamu. A poprvé za posledních zhruba deset let jsem se rozhodl, že někam pojedu bez notebooku. Laskavostí českého Microsoftu jsem dostal na týden zapůjčený tablet s Windows 8. Chci ho otestovat v boji a své zážitky budu P. T. čtenářům tohoto listu průběžně zvěstovat. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- np9:serialId = 2 -->
<!-- x4w:serial = Týden s Windows 8 Tabletem -->
<!-- dcterms:created = 2012-06-24T04:41:52.743+02:00 -->
<!-- dcterms:date = 2012-06-24T04:30:00+02:00 -->

Zítra na týden odjíždím na TechEd Europe do Amsterdamu. A poprvé za posledních zhruba deset let jsem se rozhodl, že někam pojedu bez notebooku. Laskavostí českého Microsoftu jsem dostal na týden zapůjčený tablet s Windows 8. Chci ho otestovat v boji a své zážitky budu P. T. čtenářům tohoto listu průběžně zvěstovat.

## Proč vlastně tablet?

Upřímně řečeno, na tuhle otázku se právě snažím týdenním testem najít odpověď. Fenomén tabletů upřímně nechápu, ale líbí se mi technické hračky ;-) Takže vymýšlím, jestli by se mi nějaký přece jenom nehodil. Zatím jsem přišel na dva možné režimy, v jakých bych takovou věc mohl používat.

### Tablet jako hračka pro ukrácení volného času

V tomto režimu bych tablet používal víceméně k tomu, k čemu teď používám mobil – pro ukrácení volného času ve chvíli, kdy sedím v tramvaji, na záchodě nebo podobně. Idea je, že tablet by měl být tak malý a lehký, abych jej mohl bez problémů nosit s sebou, když ne pořád (třeba i když jdu venčit psa), tak prostě když jenom někam jedu. 

Za tímto účelem by tablet měl splňovat zhruba následující (může být zajímavé srovnat to s [požadavky, které mám na mobilní telefon](http://www.weblog.rider.cz/articles/258-windows-phone-7-po-par-tydnech-zkusenosti-s-novou-platformou)):

*   Bezproblémová synchronizace s Exchange serverem – kalendář, kontakty a zejména e-maily. 
*   Komunikace s Facebookem, pokud možno pomocí speciální aplikace, resp. pomocí rozhraní optimalizovaného pro ovládání prsty. 
*   Dobrý webový prohlížeč, který zvládne jakýkoliv web – při desktopovém rozlišení očekávám i desktopové schopnosti. 
*   Nějaké jednoduché hry, asi tak na úrovni Solitaire. 
*   Bezproblémové používání, ta věc musí být rychlá, svižně reagovat. 
*   Výdrž celý den při běžném použití. 
*   Čtení elektronických knih. Používám Kindle ([o zkušenostech s ním jsem už psal](http://www.weblog.rider.cz/articles/261-rok-s-kindle-dlouhodobe-prakticke-zkusenosti)). Líbí se mi, ale vyloženě na něm netrvám, pokud bude fungovat podobně komfortní věc na tabletu, beru ji, netrvám na e-inku, LCD se mi čte stejně dobře. 
*   Vestavěné WiFi a 3G modem. 
*   RDP klient – možnost nouzově spravovat vzdálené servery. 
*   Nízká cena, tak do 5000 Kč. Není to pracovní nástroj, který mi něco přinese, ale hračka, se kterou se chci bavit. 
*   Rozměry a váha, která mi umožní tablet pohodlně nosit s sebou, aniž bych na něj musel mít nějaké zavazadlo, tj. třeba v kapse u bundy. Jakmile s sebou už mám nosit nějaké zavazadlo, vezmu si batoh a to s sebou rovnou můžu brát ThinkPad. Za ideální bych považoval rozměr okolo A5, resp. asi jako má již zmíněný Kindle. 

Pro jistotu uvádím, co od svého potenciálního tabletu rozhodně neočekávám (ačkoliv je to zřejmě běžné, alespoň podle recenzí a reklam):

*   Přehrávání filmů. Na filmy se dívám hodně zřídka a když, tak při nějaké práci na druhém monitoru velkého počítače. Pokud ten film opravdu stojí za to (takových znám celkem asi pět), nebo při nějaké speciální příležitosti, tak na projektoru a s úhlopříčkou aspoň dva metry. 
*   Přehrávání hudby. Lépe řečeno: na to mi stačí mobil, nemyslím si, že by mi tablet přinesl něco obzvláště nového. 
*   Hraní náročných her. Počítačové hry mne vesměs nebaví, beru je jako ukrácení volného času, když nic jiného prostě dělat nejde. A na to žádné extra výkonné železo a sofistikované hry nepotřebuju, spíš naopak. 

### Tablet jako jediný mobilní pracovní nástroj

Druhou variantou je, že bych se (po mnoha, mnoha letech) zbavil notebooku, pořídil si desktop a pracoval na něm. Mým jediným pracovním nástrojem pro práci mimo domov by byl právě tablet. 

*   V takovém případě bych byl ochoten akceptovat i vyšší cenu (10-20 000 Kč), ale měl bych i výrazně vyšší nároky. Ty by byly zhruba následující: 
*   Připojitelná myš a klávesnice, nejlépe standardní bluetoothová, nechtěl bych být vázán na nějaké obskurní udělátko konkrétního výrobce. 
*   Plnohodnotné Office a Visual Studio, což jsou mé základní pracovní nástroje, což znamená "velké" Windows, bez diskuze. 
*   Bezproblémová synchronizace dokumentů s velkým počítačem (to ale řeší SkyDrive). 
*   Nejméně jeden USB port, abych mohl připojit alespoň flashku. 
*   Výdrž celý den při běžném použití. 
*   VGA výstup – buď na těle nebo přes nějakou malou redukci. Potřebuji z toho prezentovat a upřímně řečeno, nevzpomínám si, že bych někdy přednášel nebo prezentoval na místě, kde by byli připraveni na něco jiného. HDMI je mi k ničemu a hříčky typu Intel WiDi jsou sice pěkné, ale ještě jsem to nikdy nikde v praxi neviděl. 
*   Výpočetní výkon odpovídající současnému počítači – tj. nějaký současný procesor, alespoň 4 GB RAM, alespoň 120 GB HDD. 
*   Rozměry a váha menší, než běžný notebook. 

Obecně, největší výhodu tabletu proti notebooku vidím v možnosti pracovat i ve stísněných místech. Otevřít si notebook v letadle, ve vlaku (kde nejsou sedačky proti sobě) nebo v obyčejné tramvaji je docela problém, ten krám se tam prostě nevejde tak, aby se na něm dalo něco dělat.

### Co budu testovat

Mám zapůjčený Samsung 700T. Ten svou výbavou padá do té druhé kategorie – má standardní Core i5 procesor a 4 GB RAM. Má ovšem jenom 60 GB SSD (snad to bude stačit). Podrobnější popis přinesu v dalším pokračování.

Pokusím se nicméně při svém testu co nejvíce oddělit schopnosti platformy Windows 8 od schopností hardware. Počítám, že přes den, na přednáškách, budu počítač používat především jako tablet, což znamená Metro aplikace. Pokusím se s sebou kromě tabletu nenosit nic, klávesnici, dock atd. Večer v hotelu pak budu chtít tablet používat jako notebook. Na psaní delších textů a třeba i zkoušení nějakých věcí, které jsem přes den viděl.

### Nota bene

**Toto je hluboce subjektivní test.** Nesnažím se vyvozovat nějaké obecné závěry. Snažím se vyzkoumat, jak bude tablet vyhovovat mým subjektivním požadavkům, případně nakolik se praxí tyto požadavky změní. Praktická využitelnost mých závěrů pro jiné osoby bude závislá na shodě požadavků těchto osob s mými a bude se pohybovat od nuly do sta procent.

**Nemám velkou zkušenost se současnými tabletovými platformami.** Měl jsem docela dlouho Tablet PC (s Windows XP a později Windows Vista), ale tabletové funkce jsem na něm prakticky nepoužíval, protože na to prostě neexistovaly patřičně připravené programy. 

S **iPad**em jsem si krátce hrál, ale ze zkušenosti s iPhonem vím, že s výrobky Apple prostě nejsem mentálně kompatibilní. Navíc velice zásadně nesplňuje moji cenovou podmínku – už z principu nikdy nepřeroste status hračky a ty peníze, které za něj Apple chce, prostě nedám. Navíc si (po předchozí zkušenosti) odmítám zamořit počítač iTunes.

Hrál jsem si i s několika **Android**ovými tablety, ale mám z nich asi takový pocit jako z posledních Windows Mobile telefonů: možná je to kvalitní systém, ale s prominutím sračky nacpané do něj výrobcem jej činí víceméně nepoužitelným. A já už nemám čas a nervy na to, abych si něco způlky přeprogramovával tak, aby to vyhovovalo mým požadavkům. V tomto směru upínám nadějeplné zraky k Microsoftu, protože obecně poslední léta kráčí z mého pohledu správným směrem, nové Windows, Office, Visual Studio atd. se mi líbí čím dál tím víc a čím dál tím lépe odpovídají mým požadavkům. Těch věcí, které po instalaci v nastavení hned vypínám či přenastavuji, je čím dál tím méně.

Na Androidových tabletech, které se mi dostaly do ruky, mne odrazovala ještě nehorázná pomalost. Když jsem na on-screen klávesnici něco napsal a ono zařízení půlku písmen nepobralo, protože jsem na něj byl moc rychlý, naznal jsem, že takový verk bych asi brzo hodil proti zdi. Prý jsou i rychlejší, ale ty zase stojí víc, než jsem ochoten za hračku dát – a stejně jako v případě iPadu platí, že bez Windows to nic než hračka být nemůže.

O svých zkušenostech napíšu jeden nebo více následných článků v průběhu TechEdu.