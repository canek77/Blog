<!-- dcterms:identifier = riderweblog#269 -->
<!-- dcterms:title = Jak se zbavit Google? Osobní akční plán -->
<!-- dcterms:abstract = Google a jeho služby představují podle mého názoru největší ohrožení soukromí uživatelů. Kromě toho poslední změny a úpravy mi použvání těchto služeb spíš znepříjemňují. Tento článek je tak trochu mým osobním akčním plánem, jak služby Google nahradit a jak se preventivně vymanit z jeho sevření. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2012-04-12T17:32:30.777+02:00 -->
<!-- dcterms:date = 2012-04-12T17:32:32.167+02:00 -->

Google a jeho služby představují podle mého názoru největší ohrožení soukromí uživatelů. Používám některé jeho služby a tento článek je tak trochu mým osobním akčním plánem, jak se preventivně vymanit z jeho sevření.

Proč se bojím zrovna Google, proč ne Facebooku nebo třeba Microsoftu? Hlavní důvod je ten, že Google prakticky nemá jiné zdroje příjmů, než reklamu a využití údajů uživatelů je pro něj ekonomickou nutností. Zároveň poskytuje velmi širokou paletu služeb a má tak možnost získat řadu různých údajů o témže uživateli z různých zdrojů. Kromě toho, s přibývajícími změnami se mi jeho služby líbí čím dál tím méně a používají čím dál tím hůře.

Facebook mi nevadí, protože ten o mně ví jenom to, co mu explicitně prozradím (ne, že by se nesnažil, ale jeho šmírovací snahy na cizích webech lze snadno zatrhnout pomocí TPL v IE). Na nastavení soukromí nevěřím, vše co píšu na Facebook si může prohlédnout kdokoliv a nepíšu tam nic, co by mi vadilo zveřejnit.

A Microsoft? Jeho příjmy z online služeb nejsou příliš významné, žije z prodeje licencí a dalších zdrojů. Kromě toho, někomu důvěřovat musím. A když už stejně používám Windows, Office a další produkty MS (čehož se vzdávat nehodlám), tak je to jedno.

Takže jaké služby používám a jak je nahradit?

## Vyhledávání

Bohužel, Google Search je jediný použitelný internetový vyhledávač. Toho se vzdát nemohu. Nicméně rád bych ho používal anonymně, bez registrace a sledování historie. Tady by mělo pomoci zrušení Google Accountu a vhodně restriktivní nastavení prohlížeče.

## GMail

GMail nepoužívám k normální e-mailové korespondenci (Exchange je Exchange), ale na několik e-mailových konferencí. Začal jsem s tím v době, kdy GMail nabízel jako jediný jednogigovou schránku, protože konference nechci mít ve svém standardním Outlooku a mít je úplně mimo na webu s rozsáhlým archivem mi přišlo jako dobrý nápad.

Této služby se tedy dokážu zbavit snadno. Nejspíš budu používat Live Mail nebo třeba Seznam, to je jedno. Obsah mailboxu by tam měl jít stáhnout přes POP3. Uvažuju i o lokálním použití jiného mailového programu, třeba Live Mail a vlastním serveru, ale moc se mi nelíbí představa, že ho budu muset zálohovat a držet. Nakonec bych to možná mohl skladovat i v Outlooku, jenom v samostatném souboru a stahovat pouze na vyžádání.

Řešení je hned několik, můžu si vybírat.

## YouTube

Na YouTube mám dva účty, osobní a firemní. Ten osobní je navázaný na Google Account, ten firemní ne. Pokusím se nějak odvázat i ten osobní, pokud to nepůjde, tak ho zruším a založím si nový. Bohužel, bez YT se moc obejít nedá, pokud chci publikovat videa a screencasty, je to faktický standard. Zkoušel jsem i jiné, ale vždycky se tam našlo něco, co mi nevyhovovalo. 

V každém případě, videa mám i lokálně, možná se jednoho dne dokopu k napsání vlastní publikační platformy pro ně.

## Google Reader

To je největší problém a zatím jsem nenašel jeho uspokojivé řešení. RSS čtečka je pro mne extrémně důležitá, protože přes RSS ke mně teče většina zpráv. Nevyžaduji ani mnoho funkcí, stačí mi jenom zobrazit zprávy v rámci složek, tvořených jedním nebo více feedy a sledování přečtené/nepřečtené.

Webovou službu s podobnou funkcionalitou jsem nenašel. A přijde mi, že desktopové RSS readery v podstatě vyhynuly, vývoj všech mně známých skončil již před lety a navíc mají problémy se zpracováním několika stovek mých feedů, prostě nestíhají a kolabují.

Možná dám znovu šanci Outlooku, používal jsem ho jako newsreader před lety. Nicméně měl tendenci zapomínat rozložení feedů do složek a bylo nutné to jedno za čas ručně přenastavit. Což je u asi 230 feedů práce pro vrahy. Ale je pravda, že to byla první verze, která RSS uměla (2003? 2007?). Teď jsme o verzi dál a možná to MS vychytal. 

Máte někdo zkušenosti s Outlookem jako RSS readerem? Jde nastavení nějak inteligentně zazálohovat a obnovit? Případně znáte nějakou dobrou online službu, kterou bych mohl Google Reader nahradit?

## Google Plus

Plusu se budu vzdávat velmi snadno. Je tam sice pár lidí, kteří stojí za pozornost a jinde je nemám, ale nestojí mi zase za to, abych kvůli nim používal G+, zvláště po posledním redesignu, který upřímně nechápu.

Takže G+ přijde zrušit. Kdo chce, ať si mne najde na Facebooku.

## Google Analytics

Používám na svých webech pro sledování návštěvnosti. Vlastně ani nevím proč, protože Analytics příliš neumím používat (vyčtu z toho akorát celkový počet pageviews a návštěv za čas) a především nevím, co bych s těmi čísly měl dělat. O návštěvnost mých webů mi moc nejde, asi těžko budu upravovat obsah svých článků podle toho, jakou mají návštěvnost – k čemu by mi to bylo?

Upřímně, jediný kdo po mně ta čísla někdy chtěl, je jednou za čas Microsoft. Tak je holt mít nebudou. Na druhou stranu, Analytics nešmíruje mne, ale uživatele mých stránek. Takže nechat nebo zrušit bez náhrady?

Žádné jiné služby ani software od Google nepoužívám (mám nainstalovaný Chrome, ale jenom na testování webů, ne na bežné použití), takže by to mělo docela dobře fungovat. Hlavní překážou pro opuštění Google je tedy pro mne v podstatě jenom náhrada Readeru. Takže babo raď – nebo čtenáři libovolného pohlaví.