<!-- dcterms:identifier = aspnetcz#5457 -->
<!-- dcterms:title = Budoucnost ASP.NET -->
<!-- dcterms:abstract = Microsoft provedl největší revoluci v platformě .NET za patnáct let její existence. Bohužel, většina programátorů o ní neví, nebo neví dost. Pojďme to změnit! -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2017-08-04T01:49:39.51+02:00 -->
<!-- dcterms:date = 2017-08-04T02:42:17+02:00 -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:pictureUrl = /perex-pictures/20170804-budoucnost-asp-net.jpg -->

Platforma .NET Framework letos slaví patnáct let své existence. A pokud jste někdy nějakou aplikaci vyvíjeli patnáct let, jistě mi dáte za pravdu, že to je spousta času. Že i pokud aplikace byla od začátku navržena a napsána dokonale (a že málokterá se tomu byť jenom blíží), po tak dlouhé době je dobré "začít znovu a lépe", vytvořit novou verzi, postavenou na modernějších principech. A přesně v té fázi se dnes nachází platforma .NET.

Za patnáct let své existence platforma .NET prokázala, že je životaschopná a kvalitní. Stala se jednou z nejpoužívanějších na světě, zejména pro firemní sféru a line of business aplikace. Přesto je však na ní znát její stáří a doba vzniku. .NET vznikal na přelomu tisíciletí, kdy počítače a informační technologie obecně vypadaly úplně jinak. Řešili jsme jiné problémy než dnes, a to jinými prostředky.

Proto Microsoft přišel s novou verzí, která si bere to nejlepší ze stávajícího .NETu řeší současné problémy současnými prostředky. Hlavní myšlenky .NET Core, neboť tak se nová generace .NETu jmenuje, jsou následující:

*   Zjednodušený, "streamlined" framework. Byla odstraněna spouste dnes již neaktuálního kódu a nepoužívaných features. Nová platforma umí méně, ale to co umí, umí výrazně lépe.
*   Odstranění závislosti na Windows. .NET je nyní opravdu multiplatformní a běží stejně dobře na Windows jako na Linuxu a Mac OS. A co je důležitější, poběží na novém Windows Nano Serveru, na který Microsoft hodně sází.
*   Odstranění závislosti na IIS a dalších legacy komponentách Windows. ASP.NET Core aplikace vnitřně fungují zcela jinak, než ty stávající. IIS nekončí, ale jeho role se mění, posouvá se z modelu "Apache" spíš k modelu "nginx".
*   Podpora moderního způsobu programování, IoC/DI, Cloudových aplikací a podobně.

Výše uvedené si nicméně vyžádalo ukončení dalšího vývoje (nikoliv podpory) Web Forms, nejpopulárnější ASP.NET technologie. A ani MVC 5 aplikace vesměs nedává smysl upgradovat, spíš využít příležitosti k "restartu" vlastní aplikace.

Shora uvedené často stávající ASP.NET programátory mate až děsí. Slabší povahy mají pocit, že je Microsoft opustil a svět se jim hroutí pod rukama. Což je pocit podporovaný nepříliš kvalitní komunikací Microsoftu jako takového a naprostou impotencí až paralýzou lokální pobočky. Ve skutečnosti situace není až tak tragická a ve skutečnosti jsou výhledy do budoucna docela optimistické.

Není třeba propadat bezprostřední panice a mazat všechny dosavadní aplikace s představou, že zítra lehnou popelem. Na druhou stranu ale není dobré .NET Core zcela ignorovat. Ta platforma má budoucnost a na sklonku roku nás čeká verze 2.0, která slibuje opakování historie a velký úspěch a užitečnost.

## Konference Budoucnost ASP.NET

Pro velký počet opakujících se dotazů jsme se s Tomášem Hercegem rozhodli uspořádat 8. září jednodenní akci jménem **Budoucnost ASP.NET**. Ukážeme vám, jak platforma .NET vypadá dnes a jak se bude dle našeho názoru rozvíjet do budoucna. Co je dobré se naučit a jak. Podrobnější informace a možnost přihlášení najdete na adrese [**https://budoucnost.aspnet.cz/**](https://budoucnost.aspnet.cz/).

## Individuální konzultace ve firmách

Mnoho firem dnes stojí na křižovatce a přemýšlí, v čem má programovat nové aplikace. Už v .NET Core? Nebo ve starém .NETu 4? A co stávající aplikace, mají se udržovat tam kde jsou nebo psát nové verze?

Na výše popsané konferenci vám ukážeme obecné zásady a principy, ale univerzální odpověď neexistuje. I dnes existují aplikace, které má smysl jako nové psát v klasických ASP.NET Web Forms. Jiné byste tak rozhodně psát neměli.

Mnoha firmám jsme s Tomášem v jejich rozhodování pomohli a pokud máte zájem, pomůžeme i té vaší, konzultačními službami. Poradíme vám jakým směrem se vydat a pomůžeme vám s tím. Pokud máte zájem, stačí nás kontaktovat.

## Školení .NET Core

Od září také v .NET College vypisujeme sérii čtyř dvoudenních kurzů .NET Core, ve kterých vám pomůžeme novou platformu plně uchopit a porozumět jí. Podrobnější informace o školeních brzy zveřejním na ASP.NET a dalších obvyklých místech.

## CoReStart 2.0

Na ještě pozdější dobu plánujeme druhý ročník úspěšné konference CoReStart, na které bude řeč zejména o nadcházejícím .NET Core 2.0.

Těšíme se na setkání s vámi na nadcházejících akcí a nezapomeňte, že první z nich, [Budoucnost ASP.NET](https://budoucnost.aspnet.cz/), začíná již za měsíc!