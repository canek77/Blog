<!-- dcterms:identifier = aspnetcz#89 -->
<!-- dcterms:title = Expressní novinky -->
<!-- dcterms:abstract = Ta dvě S v nadpisu nejsou překlep. Nejedná se totiž o novinky podávané expresní rychlostí, ale o novinky týkající se Express edic produktů od Microsoftu. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-04-20T17:59:34.833+02:00 -->
<!-- dcterms:date = 2006-04-20T17:59:34.833+02:00 -->

Ta dvě S v nadpisu nejsou překlep. Nejedná se totiž o novinky podávané expresní rychlostí, ale o novinky týkající se převážně Express edic produktů od Microsoftu. S příchodem .NET 2.0 Microsoft změnil svůj letitý přístup a od všech vývojových nástrojů uvolnil základní "Express" edici, která je k dispozici zdarma.

## Zdarma na věčné časy a nikdy jinak

Úplně původně Microsoft zveřejnil Express edice vývojových nástrojů v duchu pohádky o chytré horákyni zadarmo-zapeníze: Oficiální cena byla $49 s tím, že po dobu jednoho roku od uvedení bude možno si ji stáhnout zdarma. Nicméně, jak jsem prorokoval už v [článku k jejich uvedení](https://www.aspnet.cz/Articles/60-express-vyvojove-nastroje-net-2-0-zdarma.aspx), nakonec Microsoft kapituloval a dal Express zdarma k dispozici bez časového omezení.

Opakuje se tedy historie s MSDE, které bylo nejprve licenčně omezeno dost tvrdě, pak volněji a pak bylo volně k dispozici pro každého.

Nesrozumitelné oficiální ohlášení najdete [na MS.COM](http://www.microsoft.com/presspass/press/2006/apr06/04-19VSExpressFreePR.mspx). Spolu s tímto oznámením MS uvolnil řadu dalších zábavných projektů, o nichž se můžete dočíst na [blogu PM pro Express](http://blogs.msdn.com/danielfe/archive/2006/04/19/579109.aspx). (via [mjurek - Zdravý rozum zvítězil](http://blog.vyvojar.cz/mjurek/archive/2006/04/19/7962.aspx))

## Ještě více SQL Serverů

SQL Server 2005 Express byl od počátku "zdarma na věky" (je to v podstatě SQL runtime, nástupce MSDE). To ovšem neznamená, že je kolem něj ticho po pěšině, právě naopak. Downloadů k němu se objevilo požehnaně.

Velice užitečná je (konečně!) finální verze produktu **SQL Management Studio Express**. Management studio je nástroj na správu databázového serveru (nástupce Enterprise Manageru). Pokud máte licenci na "velké SQLko", jste za vodou, můžete používat jeho nástroje. Nemáte-li, můžete si na webu stáhnout verzi pro [32-bitové (x86)](http://go.microsoft.com/fwlink/?LinkId=65110) nebo pro [64-bitové (x64)](http://go.microsoft.com/fwlink/?LinkId=65264) operační systémy.

 **SQL Server 2005 Express with Advanced Services** je rozšířená edice Expressu, která obsahuje též fulltextové vyhledávání, reporting services a shora uvedené management studio. Jest stahovati opět z [MSDN](http://go.microsoft.com/fwlink/?LinkId=65109). K této edici existuje též jakýsi toolkit pro práci s Business Intelligence Services, ale to spadá mimo moji gesci, více informací najdete na [MSDN Express Downloads](http://msdn.microsoft.com/vstudio/express/sql/download/default.aspx).