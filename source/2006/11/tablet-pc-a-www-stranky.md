<!-- dcterms:identifier = aspnetcz#122 -->
<!-- dcterms:title = Tablet PC a WWW stránky -->
<!-- dcterms:abstract = S poklesem jejich cen se dá očekávat razantnější nástup počítačů typu Tablet PC. Nedávno jsem si jedno pořídil a chci se s vámi podělit o dojmy z jeho používání ve vztahu k WWW stránkám. -->
<!-- np9:categoryId = 1 -->
<!-- x4w:category = IT -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-11-10T11:02:00.693+01:00 -->
<!-- dcterms:date = 2006-11-10T11:02:00.693+01:00 -->

 

S poklesem jejich cen se dá očekávat razantnější nástup počítačů typu Tablet PC. Nedávno jsem si jedno pořídil a chci se s vámi podělit o dojmy z jeho používání ve vztahu k WWW stránkám.

Tablet PC je přenosný počítač s „dotykovou“ obrazovkou. „Dotykovou“ proto v uvozovkách, protože na současné tablety se píše speciálním elektronickým perem, displej není citlivý na tlak, jako je tomu u PDA. Viděl jsem nicméně i prototyp touchscreen tabletu – mají sice rozličné nevýhody, ale časem se podle mne uplatní, protože jejich výroba je levnější.

Od normálního notebooku se Tablet PC pozná tak, že jeho obrazovku můžete otočit kolem vertikální osy a notebook zase zavřít displejem nahoru. V takovém případě se obrazovka obvykle automaticky přeorientuje na výšku a počítač se ovládá perem. Jsou i taková zařízení, která mají klávesnici fyzicky odpojitelnou.

Bližší informace o Tablet PC, včetně názorné animace použití a konverze notebooku na tablet najdete například na [Wikipedii](http://en.wikipedia.org/wiki/Tablet_PC).

## WWW stránky na tabletu

Tento formát činí Tablet PC výtečným zařízením pro prohlížení webových stránek. Formát „na výšku“ znamená méně scrollování (na stránku se vejde více textu) a ovládání perem je pro klikání na odkazy vpravdě ideální.

Ovšem pouze tehdy, je-li prohlížený web dobře napsaný. Většina dnešních tabletů má totiž rozlišení displeje 1024x768. A nepochybně to nějakou dobu tak i zůstane, protože výroba digitizérů je ještě dražší než výroba normálních LCD, navíc malé rozměry většiny Tablet PCs způsobují, že nemá smysl honit se za extrémním rozlišením.

## Jak psát tablet-friendly weby

Pro webového vývojáře toto znamená důležitou věc: podporovat rozlišení 768 x 1024. Šířka 768 bodů je dosti málo, je to méně než dnes již pomalu opouštěná podpora rozlišení 800x600.

Vhodným řešením může být menu, které lze „zavřít“ nebo chcete-li schovat, pomocí klientského skriptu.

Kromě podpory formátu „na výšku“ bych za uživatele tabletů ještě rád poprosil o střízlivost s „hover“ efekty a vyskakovacími menu. Lovení pop-up menítek může být nepříjemná zábava i myší, ale trefovat se do malého cíle perem tabletu je ještě mnohem nepříjemnější.

Zatím jsem uživatelem Tablet PC týden, takže mé zkušenosti jsou omezené. Rád bych ale k tomuto fenoménu přitáhl pozornost webových designérů, protože je to téma, o němž se zatím příliš nemluví. Pokud máte v tomto směru zkušenosti, ať už pozitivní nebo negativní, napište je do diskuze pod článkem.