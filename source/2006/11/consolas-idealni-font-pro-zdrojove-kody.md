<!-- dcterms:identifier = aspnetcz#121 -->
<!-- dcterms:title = Consolas: Ideální font pro zdrojové kódy -->
<!-- dcterms:abstract = Vývojáři jsou zvláštní plémě uživatelů: hojně pracují s velkým množstvím textu, leč poněkud specifické povahy, který vyžaduje specifický přístup - a také specifické písmo ke zobrazení. V Office 2007 a WIndows Vista je k tomuto účelu nadmíru vhodný font Consolas, který si ale můžete stáhnout i samostatně. -->
<!-- np9:categoryId = 1 -->
<!-- x4w:category = IT -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-11-04T00:35:33.603+01:00 -->
<!-- dcterms:date = 2006-11-04T00:35:33.603+01:00 -->

 

Vývojáři jsou zvláštní plémě uživatelů: hojně pracují s velkým množstvím textu, leč poněkud specifické povahy, který vyžaduje specifický přístup - a také specifické písmo ke zobrazení. V převážné většině případů se užívá fontu neproporcionálního, tedy takového, v němž mají různé znaky vždy pevnou šířku. Děje se tak z příčin dílem praktických (odsazování atd), dílem romantických, kdy touto cestou vzdáváme hold pionýrům počítačové vědy v dobách, kdy prostředkem komunikace člověka s počítačem byla dálnopisná konzole.

Obvykle se k tomuto účelu užívá písma **Courier New**, písma vycházejícího z tradice psacího stroje (původně byl navržen v roce 1955 pro psací stroje IBM). Tento font ovšem umožňuje snadnou záměnu znaků, písmene O za nulu, malého L za jedničku a podobně. Takové překlepy mohou být pro programátory velice nepříjemné. Kromě toho, tenké tahy a výrazné patky tohoto písma způsobují, že je při rozlišení počítačových monitorů obtížně čitelné v malé velikosti.

Novinkou, uvedenou v nových verzích Office 2007 a Windows Vista je font **Consolas**. Jedná se o monospace (neproporcionální) font, který je ale optimalizován pro zobrazení na počítačových monitorech, zejména pak ve spolupráci s Clear type, vyhlazovacím algoritmem pro LCD monitory. Větší světlost znaků znamená lepší čitelnost při menší jmenovité velikosti písma a "problémové" znaky jsou od sebe jasně odlišeny (proškrtnutá nula a podobně).

Font Consolas si můžete stáhnout i samostatně [ze stránek Microsoftu](http://www.microsoft.com/downloads/details.aspx?familyid=22e69ae4-7e40-4807-8a86-b3d36fab68d3&displaylang=en).