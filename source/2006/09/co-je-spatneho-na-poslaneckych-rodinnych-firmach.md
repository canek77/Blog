<!-- dcterms:identifier = riderweblog#229 -->
<!-- dcterms:title = Co je špatného na poslaneckých "rodinných firmách"? -->
<!-- dcterms:abstract = Jest českým národním folklórem nadávat na vysoké platy našich poslanců a na to, jak zneužívají svého postavení tím, že jako své asistenty zaměstnávají své rodinné příslušníky. Já na tom zase nic tak špatného nevidím. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-09-24T11:34:21.987+02:00 -->
<!-- dcterms:date = 2006-09-24T11:34:21.987+02:00 -->

Jest českým národním folklórem nadávat na vysoké platy našich poslanců a na to, jak zneužívají svého postavení tím, že jako své asistenty zaměstnávají své rodinné příslušníky. Naposledy toto téma otevřeli na [iDnes](http://zpravy.idnes.cz/rodinne-firmy-zustaly-i-v-nove-snemovne-f07-/domaci.asp?c=A060923_113132_domaci_jan). Já na tom zase nic tak špatného nevidím.

## Poslanecké platy nejsou vysoké

Nepolemizuji s tím, že s ohledem na výsledky svého působení by měli zvláště někteří poslanci do státního rozpočtu spíše přispívat, než z nět prostředky dostávat. Ale obecně mi diskuze na toto téma přijdou populisticky nesmyslné, a to ze několika hlavních důvodů:

Za prvé, poslanecké platy nejsou nesmyslně vysoké. Neznám z hlavy přesná čísla (a protože sem t. č. v Rusku na velmi pochybném internetovém připojení, nechce se mi je hledat), ale pokud se nepletu, je to něco okolo 60 000. Uvážím-li schopnosti, jaké by poslanec *měl* mít, aby mohl být užitečný, není to nijak absurdně mnoho.

Za druhé, kapři si svůj rybník nikdy nevypustí. Jako členové zákonodárného sboru budou o svých platech vždy poslanci rozhodovat sami a v takovém případě nelze od nikoho očekávat přílišnou skromnost. Jistě, ten proces může být komplikovanější (výše platu může být závislá na nějakých proměnných a podobně), ale nakonec to budou vždy poslanci, kteří budou více či méně přímým způsobem o věci rozhodovat.

Za třetí, je to kapka v moři. Chápu, že z hlediska člověka s běžným platem jsou náklady na provoz parlamentu vyloženě astronomické, ale z hlediska výdajů státního rozpočtu je to plivnutí do moře.

## Rodinné firmy jsou osvědčený model

Druhé téma jsou poslanečtí asistenti a zaměstnávání příslušníků rodin či stranických sekretariátů jako forma "malé domů". Opět: je dosti pravděpodobné, že v řadě případů se o "malou domů" jedná (zvláště v případě těch stranických sekretariátů). Ale samo o sobě na tom nevidím nic špatného -- kdybych si měl někde vybrat svého asistenta, zcela logicky sáhnu po lidech, kteří jsou mi blízcí, které znám a kteří znají mne. První koho bych oslovil, by byla [Mysh](http://www.bestijka.cz/). Sice není formálně vzato moje příbuzná, ale já na rodinu obecně moc nedám. Kromě toho, opět platí že 35 000 není nijak astronomicky vysoká částka.

Přijde mi, že nadávání na poslanecké prebendy je takový náš národní zvyk, ale moc velké opodstatnění moc nemá a tanečky kolem nich spíš odvádějí pozornost od důležitějších věcí.