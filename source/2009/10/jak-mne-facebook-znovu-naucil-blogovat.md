<!-- dcterms:identifier = riderweblog#232 -->
<!-- dcterms:title = Jak mne Facebook znovu naučil blogovat -->
<!-- dcterms:abstract = Začal jsem blogovat před více než šesti lety (koncem ledna 2003) a přesně před třemi lety jsem s tím přestal. Začal jsem mít pocit, že už nějak nemám světu co říct. Díky Facebooku jsem ho po letech zase získal a obnovuji tedy činnost tohoto webu. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2009-10-29T04:42:17.5+01:00 -->
<!-- dcterms:date = 2009-10-29T04:42:17.697+01:00 -->

Začal jsem blogovat před více než šesti lety (koncem ledna 2003) a přesně před třemi lety jsem s tím přestal. Začal jsem mít pocit, že už nějak nemám světu co říct. Díky Facebooku jsem ho po letech zase získal a obnovuji tedy činnost tohoto webu. 

Jednou z mých laskavých vlastností je neustálá potřeba evangelizace. Dlouhodobě se nedokážu spokojit s tím, že mám názor, ale cítím nutkavou potřebu jej propagovat, bojovat za něj a sdělovat jej ostatním. Proto píšu články, vystupuju v televizi a hádám se s kdekým. Před třemi lety, ne že by tato potřeba přestala, ale začal jsem mít pocit, že se opakuji, že se neděje nic zajímavého, hodného pozornosti a komentáře. 

Začátkem letošního roku jsem se přihlásil na Facebook a začal psát zprávy, posílat linky… A přišlo mi to málo. Facebookový status má obvykle pár vět a v mnoha případech cítím touhu vyjádřit se poněkud košatěji, než kolik mi dovolí nějakých 450 znaků (to je ostatně důvod, proč jsem nikdy nepřišel na chuť Twitteru – 140 znaků je prostě málo na cokoliv smysluplného). Napsal jsem pár článků a zjistil, že je nějak nemám kde vydat. Na ASPNET.CZ byly málo odborné a na ostatní místa, kam občas přispívám, byly odborné zase moc a nebo špatně zaměřené. 

Takže tímto oficiálně obnovuji svůj weblog, mimochodem na nové verzi publikačního systému Nemesis – to už je osmá generace. Ať už se vám mé články budou líbit nebo ne, doufám, že vás nebudou nudit. 