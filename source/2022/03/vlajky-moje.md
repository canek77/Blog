<!-- dcterms:title = Moje vlajky: Ama-gi Flag a Pony Pride Flag -->
<!-- dcterms:abstract = V souvislosti se svým včerejším článkem o vlajkách jsem dostal několik dotazů, které se týkají dvou vlajek, které mám vyvěšené za sebou a které jsou vidět při mých školeních a v dalších videích. Jsou docela zajímavé, takže pokud vám to včera nestačilo, můžeme v tématu fun with flags pokračovat. -->
<!-- x4w:category = Vexilologie -->
<!-- dcterms:creator = Michal Altair Valášek -->
<!-- dcterms:date = 2022-03-19 -->
<!-- x4w:pictureUrl = /perex-pictures/20220319-vlajky-moje.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20220319-vlajky-moje.jpg -->

V souvislosti se svým [včerejším článkem o vlajkách](https://www.altair.blog/2022/03/vlajky) jsem dostal několik dotazů, které se týkají dvou vlajek, které mám vyvěšené za sebou a které jsou vidět při mých školeních a v dalších videích. Jsou docela zajímavé, takže pokud vám to včera nestačilo, můžeme v tématu _fun with flags_ pokračovat.

## Vlajka Ama-gi

![Ama-gi](https://www.cdn.altairis.cz/Blog/2022/20220319-flag-ama-gi.svg)

To je vlajka symbolizující v širším významu svobodu, v užším libertariánský kapitalismus.

Nápis v klínovém písmu uprostřed je sumerské slovo 𒂼𒄄 (ama-gi) které je nejstarším písemným záznamem konceptu svobody v lidských dějinách. Černý pruh symbolizuje odmítnutí státní autority. Zlatý pak právo vlastnit majetek, od nějž je odvozena většina ostatních práv.

Autorem této vlajky je Philip Kanellopoulos.

## Vlajka ponyplay (Pony Pride)

![Pony Pride](https://www.cdn.altairis.cz/Blog/2022/20220319-flag-pony-pride.svg)

Tato vlajka je jedna z mnoha "pride" vlajek, které se vynořily jako houby po dešti. Pramáti všech je známá duhová "gay pride" vlajka. Tato vlajka je symbolem ponyplay, tedy hraní si na koně, obvykle v kontextu BDSM.

Černá barva reprezentuje černou kůži, která je v ponyplay často využivána a také historický vztah s "kožeňáckou" komunitou. Bílá barva má symbolizovat čistého vnitřního ducha každého koně. Zelená barva symbolizuje trávu a svobodný pohyb koní na otevřených pastvinách. Modrý pruh pak symbolizuje soutěživý aspekt ponyplay a touhu účastníků po tom být co nejlepší. 

Autorkou vlajky je Carrie P., známá pod přezdívkou MysticStorm.

## Svislé vyvěšení vlajek

Podmínky u mne vyžadují svislé vyvěšení obou vlajek. V [minulém článku](https://www.altair.blog/2022/03/vlajky) jsem psal o tom, že vlajku při svislém vyvěšení obvykle nestačí otočit o 90°, spolu s teorií o "nejčestnějším místě" vlajky v levém horním rohu.

To funguje docela dobře u vlajek, které na sobě nemají žádný text nebo nesouměrný symbol. Což ovšem není případ těchto dvou. Pokud bychom je stranově převrátili, vlastně bychom nápis nebo kruhový emblém zobrazili z rubu, zrcadlově. Vlajky tohoto typu tento problém řeší jedním z následujících dvou způsobů, případně jejich kombinací:

* Existuje speciální vertikální verze vlajky, která má příslušný symbol otočený o 90°.
* Vlajka se prostě otočí po směru hodinových ručiček a pravidlo o "nejčestnějším místě" se ignoruje.

Ani jedna z vlajek nemá žádná formální pravidla vlajkové etikety a není mi známo, že by pro ně existovala svislá verze. Z tohoto důvodu mi tedy přijde nejsprávnější použít druhé řešení a prostě je jenom otočit o pravý úhel.