<!-- dcterms:title = IT fenomény: který je váš oblíbený? -->
<!-- dcterms:abstract = U počítačů jsem víc než třicet let. Tak snad mám morální právo o nich (a věcech kolem nich) rozumovat nejenom technicky. Pokud vás moje rozumování zajímá, můžete na kanálu Z-TECH najít moje videa z řady IT fenomén. A máte také možnost navrhnout, jaké fenomény by měly být předmětem dalších pokračování. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20220908-it-fenomen.jpg -->
<!-- x4w:coverCredits = Midjourney AI -->
<!-- x4w:pictureUrl = /perex-pictures/20220908-it-fenomen.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = IT -->
<!-- x4w:category = Z-TECH -->
<!-- dcterms:date = 2022-09-08 -->

Za všechno může pan Sobota. Nemyslím českého herce ani zombie z Pratchettovy knihy _Čarodějky na cestách_. Myslím tím Bohumíra Sobotu, učitele fyziky na ZŠ J. A. Komenského v Karlových Varech, někdy před více než třiceti lety. Byl mi osobně i lidsky velmi sympatický, stejně jako jeho styl výkladu a proto jsem se začal zajímat o fyziku a přihlásil se na jím vedený kroužek výpočetní techniky. Od té doby jsem se živil a přiživoval kdečím, od psaní přes přednášení po produkci sadomasochistických filmů, ale vždycky se nějak motám kolem počítačů. Možná, kdyby naše tehdejší učitelka přírodopisu (jejíž jméno jsem milosrdně zapomněl) nebyla neschopná kráva, která mi naopak vštípila odpor ke všemu přírodnímu, možná to všechno v mém životě mohlo dopadnout jinak.

Tak či tak, kolem počítačů se motám víc než třicet let. A po té době jsem také začal trpět nemocí známou lidem, kteří se v nějakém oboru motají už moc dlouho. Čím více mi ujíždí vlak v detailech těch nejnovějších technologií (částečně záměrně, protože jim chci dát čas vyhnít a odpadnout, než do nich investuji svůj čas), tím více se na ně dokážu dívat s odstupem a snažím se pochopit a předat dál věci, které přetrvávají, a které se člověk obvykle naučí jenom zkušeností.

## IT fenomén

Dostalo se mi příležitosti pro Zásilkovnu točit a publikovat obsah na [YouTube kanálu Z-TECH](https://youtube.com/ZTECHCZ). Většina obsahu je čistě technická a ukazuji tam jak udělat něco konkrétního, jak něco naprogramovat a podobně. Ale poslední dobou jsem začal točit i jiný druh videí, kterým jsem dal název [IT fenomén](https://www.youtube.com/playlist?list=PLFZurxJN0pMbyBFGJfbSiq7JY07EXDti9).

Snažím se v nich ostatním vysvětlit některé ne zcela technické koncepty, které se kolem IT a programování vyskytují. Cílovou skupinou jsou vývojáři a sdružená řemesla (zejména začínající), ale i lidé, kteří s nimi musejí (nebo ve vzácných případech dokonce i chtějí) spolupracovat.

Zatím jich vyšlo pět:

* [Jak vznikají chyby? Po stopách Log4Shell](https://www.youtube.com/watch?v=C3ljUE0q3U8)
* [Technologický dluh: jak vzniká a jak se s ním vypořádat](https://www.youtube.com/watch?v=8IhS0SCDoI4)
* [Shadow IT: neoficiální IT struktury jako selhání nebo příležitost?](https://www.youtube.com/watch?v=fPclYfQBx_M)
* [Bit Rot: software není cihla a nevydrží věčně](https://www.youtube.com/watch?v=-_yBVG0MyPo)
* [K čemu je softwarový architekt?](https://www.youtube.com/watch?v=yW8MMM2dHFQ)

V plánu mám následující témata (názvy jsou pracovní):

* **Under architected a over architected** - o dvou extrémech softwarového vývoje: na jedné straně neorganizovaná hromada špagetového kódu, na druhé široce rozmáchnutý "lasagna code" o mnoha vrstvách, stižený paralýzou z analýzy.
* **Jak vlastně vzniká software** - realisticky pojaté vysvětlení procesu vzniku softwarového projektu od nápadu po end of life. Určeno hlavně zadavatelům software, ale i začínajícím programátorům.
* **Nekrmit a hlavně nerušit!** - exkurze do hlavy programátora. Proč programátoři pracují i na záchodě, co je "zóna" a proč z ní nechcete programátora vyhnat. Proč nemají rádi open space a proč se vyplatí jim kupovat drahé hračky. Určeno zejména šéfům vývojářů.
* **Open versus closed source** - pokus o vysvětlení fenoménu svobodného software a otevřeného vývoje, bez politického balastu.

A v této fázi se obracím i na vás, drazí čtenáři mého blogu a diváci Z-TECHu. Jaké "ideové" věci ohledně počítačů a software nechápete, nebo si naopak myslíte, že nechápou ostatní a měli by? Zkuste mi napsat návrhy na témata z uvedeného ranku! Můžete k tomu použít e-mail, komentáře na sociálních sítích anebo třeba u videí na YouTube.