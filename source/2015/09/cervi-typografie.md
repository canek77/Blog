<!-- dcterms:identifier = riderweblog#1281 -->
<!-- dcterms:title = Červí typografie -->
<!-- dcterms:abstract = Už jste někdy viděli otevřenou plechovku s červy? Je to hnus, ale stejně vás perverzní fascinace nutí, abyste se na to znovu a znovu podívali. Stejný vztah mám k tomu, co označuji za "lidovou typografii". -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2015-09-21T17:07:20.093+02:00 -->
<!-- dcterms:date = 2015-09-21T17:00:00+02:00 -->

Už jste někdy viděli otevřenou plechovku s červy? Je to hnus, ale stejně vás perverzní fascinace nutí, abyste se na to znovu a znovu podívali. Stejný vztah mám k tomu, co označuji za "lidovou typografii".

Inu, to je tak. Mějte člověka, jehož největším literárním výkonem byla slohová práce na téma "co jsem dělal o prázdninách" někdy na druhém stupni základní školy, rukou. Od té doby toho moc nenapsal a o nějaké typografii nikdy neslyšel.

Možná se doslechl, že když je potřeba něco v textu zdůraznit, užívá se **tučného písma**. Na psacím stroji nic takového nebylo, takže se psalo VERZÁLKAMI a používalo se podtrhávání. Nic jiného jsme k dispozici neměli.

Takže dotyčný sedne k Wordu a vyplodí leták, informující o montování měřičů tepla. A potřebuje zajistit, aby to opravdu nikdo nepřehlédl, protože taková montáž je přece záležitostí života a smrti. Jenomže co zdůraznit a jak?

[![WP_20150920_20_31_08_Pro](https://www.cdn.altairis.cz/Blog/2015/20150921-WP_20150920_20_31_08_Pro_thumb.jpg "WP_20150920_20_31_08_Pro")](https://www.cdn.altairis.cz/Blog/2015/20150921-WP_20150920_20_31_08_Pro_2.jpg)

Odpověď je jednoduchá: všechno. Všechno je přece strašně důležité, jinak by to tam nepsal. Takže většina textu je verzálkami, tučně a podtržená. A jenom absence barevného tisku na prastaré laserovce brání tomu, aby bylo všechno červené, protože takové důležité věci bývají.

Jako kdybych otevřel plechovku s červy.