<!-- dcterms:identifier = riderweblog#1280 -->
<!-- dcterms:title = Jak vypadá skutečná xenofobie -->
<!-- dcterms:abstract = Xenofobie je poslední dobou často citovaný pojem. Nálepku xenofoba si dnes snadno vyslouží každý, kdo nesdílí názor, že nejlepší řešení války v Sýrii a obecně neutěšené situace v přilehlém okolí je nastěhovat si všechny postižené do vlastní země. Skutečná xenofobie vypadá jinak. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2015-09-07T19:36:54.82+02:00 -->
<!-- dcterms:date = 2015-09-07T20:00:00+02:00 -->

Xenofobie je poslední dobou často citovaný pojem. Nálepku xenofoba si dnes snadno vyslouží každý, kdo nesdílí názor, že nejlepší řešení války v Sýrii a obecně neutěšené situace v přilehlém okolí je nastěhovat si všechny postižené do vlastní země. Skutečná xenofobie vypadá jinak a výborně to předvádí [článek v Krajských listech](http://www.krajskelisty.cz/kralovehradecky-kraj/okres-hradec-kralove/10703-mestske-lazne-v-hradci-kralove-zazivaji-sok-arabky-se-koupou-mezi-skolaky-v-habitech-od-hlavy-az-k-pate.htm) a paní Věra (67) z Hradce Králové.

[![krajskelisty](https://www.cdn.altairis.cz/Blog/2015/20150907-krajskelisty_thumb.png "krajskelisty")](https://www.cdn.altairis.cz/Blog/2015/20150907-krajskelisty_2.png)

Xenofobie je strach nebo odpor k cizímu. K cizím národům, kulturám, zvyklostem, čistě proto, že jsou cizí. Xenofobií není přesvědčení, že stát by měl peníze, které sebral svým občanům, investovat jinak, než do péče o uprchlíky. Xenofobií není strach ze zcela reálných bezpečnostních hrozeb, které s sebou současná situace nese.

Typickým příkladem xenofoba je paní Věra (67). Její zásadní problém spočívá v tom, že se někdo chová jinak nebo vypadá jinak, než jak je za posledních třicet pět let zvyklá. Lhostejno, že jí tím nepůsobí žádnou újmu. Je to cizí a proto je to špatné, žádného dalšího zdůvodnění netřeba. To je xenofobie v čisté krystalické podobě.

Ano, chodit se koupat oblečený do hábitu je u nás dnes nezvyklé. Co je ale mnohem podstatnější, nepředstavuje to žádný skutečný problém. Pokládám za dosti nepravděpodobné, že by muslimské ženy skočily do bazénu v oděvu který běžně nosí na ulici a pak v něm zase spokojeně odešly, tvoře za sebou loužičky. Existuje poměrně rozsáhlé množství stylů "islámských plavek" (islamic swimwear), které vyhovují muslimským zvyklostem, ale jsou vyrobené z běžného plavkového materiálu. Ostatně, maminka nebo babička paní Věry (67) by pro celou situaci nejspíše měly více pochopení - a možná by dnešním muslimkám trochu záviděly. Koupání v těchto plavkách bude nepochybně příjemnější, než v oděvních kreacích, které se za stejným účelem nosily u nás na konci předminulého a začátkem minulého století. 

Obzvláště zábavný je nicméně komentář redakce. KrajskéListy.cz se snažily najít podmínky vstupu do lázní, ale o nošení arabských oděvů tam nic nenašly. Což je dost pochopitelné, není to potřeba. [Návštěvní řád Městských lázní](http://www.snhk.cz/storage/files/43/navstevni-rad-ml.pdf) ve svém bodě 3 písm. g) říká, že "návštěvníci lázní používají vlastní plavky, které musejí být čisté. V trenýrkách, bermudách a spodním prádle je zásadně vstup do lázní zakázán." V případě, že by předmětný oděv byl špinavý nebo z nevhodného materiálu, mají možnost zasáhnout. (Pokud vím, tak trenýrky a bermudy jsou zakázané proto, že se z běžných látek uvolňují vlákna, která nedělají dobře filtračním systémům.) 

Ano, je to divné. Ale divné neznamená nutně špatné. Jakkoliv by to byla osvěžující změna, nerad bych se dočkal situace, kdy budeme předepisovat maximální plochu plavek v centimetrech čtverečních.