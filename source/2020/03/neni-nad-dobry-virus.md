<!-- dcterms:title = Není nad dobrý virus -->
<!-- dcterms:abstract = Ve státní správě koluje takové rčení: není nad dobrý požár. Pokud někde dojde k ohni, je neuvěřitelné, jak moc užitečného majetku a neužitečných spisů a dokumentů bylo v nedávné době do příslušného objektu přesunuto. České úřednictvo dosud se slzou v oku vzpomíná na rozsáhlé povodně, které před lety postihly republiku. Koronavirus je úkaz z přesně stejné kategorie. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20200310-neni-nad-dobry-virus.jpg -->
<!-- x4w:coverCredits = Matt (@szczur) via Flickr; CC BY-NC-SA -->
<!-- x4w:pictureUrl = /perex-pictures/20200310-neni-nad-dobry-virus.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Politika -->
<!-- dcterms:date = 2020-03-10 -->

Ve státní správě koluje takové rčení: není nad dobrý požár. Pokud někde dojde k ohni, je neuvěřitelné, jak moc užitečného majetku a neužitečných spisů a dokumentů bylo v nedávné době do příslušného objektu přesunuto. České úřednictvo dosud se slzou v oku vzpomíná na rozsáhlé povodně, které před lety postihly republiku. Koronavirus je úkaz z přesně stejné kategorie.

Schová se pod něj cokoliv. [Krach projektu elektroaut německé pošty](https://www.idnes.cz/auto/zpravodajstvi/elektromobil-dodavka-streetscooter-deutsche-post-krach.A200304_211309_automoto_fdv), ekonomické i politické problémy... Státní televize si na něm může [dokazovat svou nepostradatelnost](https://www.facebook.com/photo.php?fbid=10216727633328120&set=a.1122858476574&type=3) a nutnost vymáhání televizní daně. Premiér už nemusí závidět Standovi Grossovi slavné exposé v policejním svetru při povodních a může se předvést se stetoskopem kolem krku při pandemii.

Celkově, vláda může ukázat, že má situaci pevně v rukách, a to ovčanstvo vždycky ocení. Tu rázně zakáže prodej roušek či desinfekce (a sama žádné neobjedná). Jindy akčně nařídí karanténu a pak ji neméně akčně o pár hodin později zruší, protože se ukáže, že řidiči a piloti mají povoláním danou imunitu.

Zavření škol ocení spíš ta část národa, která ještě nemá volební právo, ale při úrovni českého školství to může mít na vzdělanost občanstva spíš pozitivní efekt. Něco jako že [když doktoři stávkují, umře méně lidí](https://www.psychologytoday.com/us/blog/slightly-blighty/201510/why-do-patients-stop-dying-when-doctors-go-strike) než když pracují. Ostatně, sotva se internetoví diskutéři vzpamatovali z pojmu _epizeuxis_, naučili se _smrtnost_ a někteří se dokonce na mapě naučili najít Itálii, takže okamžitý efekt koronaviru na vzdělanost populace je spíše pozitivní.

Zdravotní panika je pro státního úředníka či etatistického politika dar z nebes. Může ovládnout věci, na které by jinak nedosáhl a ještě u toho vypadá dobře. Politická konkurence či opozice nemůže říct ani popel. Je to lepší než válečný stav (protože u toho hrozí politikovi opravdové nebezpečí), je to skoro tak dobré jako "terorismus" kdysi dávno, předtím než zahynul na akutní nedostatek teroristů v civilizovaném světě.

Politik může snadno a bez práce získat plusové body. Všechno funguje normálně, jako obvykle? Je to jeho zásluha. To on přece nařídil měření tělesné teploty na hranicích a jeho zásluhou je na pražském Hlavním nádraží stojan s desinfekcí. Něco nefunguje? Inu, to víte, koronavirus, to je prevít, ten vám rozbil pračku...

Z dlouhodobé a nejspíš trvalé neschopnosti opozice vyplývá, že Babišova vláda se bude muset zhroutit vlastní vahou. Nevyhnutelně k tomu dojde, ale koronavirus mu přidá pěkných pár měsíců času navíc.

Prostě: není nad dobrý virus.