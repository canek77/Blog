<!-- dcterms:title = DIY hotstamping: Znaky bradavických kolejí -->
<!-- dcterms:abstract = Moje dcera Alex se zamilovala do světa Harryho Pottera - ostatně, stejně jako její rodiče. Hlásí se k havraspárské koleji, což jí sedí. Když doma začala chodit s ručně vyrobenou havraspárskou kravatou, rozhodl jsem se vyzkoušet techniku hot stampingu, pomocí níž lze na podklad přidat metalický efekt. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20200508-hp.jpg -->
<!-- x4w:pictureUrl = /perex-pictures/20200508-hp.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Bastlení -->
<!-- dcterms:date = 2020-05-08 -->

Moje dcera Alex se zamilovala do světa Harryho Pottera - ostatně, stejně jako její rodiče. Hlásí se k havraspárské koleji, což jí sedí. 

![](https://www.cdn.altairis.cz/Blog/2020/20200508-hp-01.jpg)

Když doma začala chodit s ručně vyrobenou havraspárskou kravatou, rozhodl jsem se vyzkoušet techniku hot stampingu, pomocí níž lze na podklad přidat metalický efekt.

Tradičně se hot stamping dělal pomocí rozpáleného železa a tenké zlaté fólie, například do kůže. V současné době lze použít i jednodušší postupy (a obejít se bez rozpáleného cejchu), ale název zůstal.

Princip je velmi jednoduchý. Existuje tenká fólie, na níž je napařená tenká kovová vrstva, která má na druhé straně vrstvičku lepidla. Zahřátím je možné ji přilepit k podkladu.

## Co budete potřebovat

* Motiv, který chcete vyrobit. Černobílý, bez různých odstínů šedi. Já našel [erby bradavických kolejí na Thingiverse](http://www.thingiverse.com/thing:3379009).
* Papír na která chcete motiv vytvořit. Doporučuji silnější (160-300 g/m<sup>2</sup>) a barevne kontrastní s barvou fólie.
* Fólie. Dají se koupit na AliExpressu, jeden list formátu přibližně A4 stojí obvykle 1-2 Kč. Můžete si koupit [mix 50 ks různých barev](https://s.click.aliexpress.com/e/_dSMzaZ7) nebo [barvy a motivy jednotlivě](https://s.click.aliexpress.com/e/_d7LRbf3).
* Laserovou tiskárnu. Mám doma dvě, s prastarou HP 5200dm mi to nefungovalo, s novou multifunkcí [Canon MF645C](https://www.alza.cz/canon-i-sensys-mf645cx-d5588478.htm?idp=10731) naprosto bez problémů.
* Běžnou laminovačku.

## Postup

![](https://www.cdn.altairis.cz/Blog/2020/20200508-hp-02.jpg)

Vytiskněte motiv na papír na laserové tiskárně. Vypněte všechny případné funkce šetření tonerem a motiv musí být sytě černý - chcete silnou, souvislou vrstvu napečeného toneru.

![](https://www.cdn.altairis.cz/Blog/2020/20200508-hp-03.jpg)

Položte fólii na papír lesklou stranou nahoru a obojí zasuňte do laminovačky (bez laminovací kapsy). 

![](https://www.cdn.altairis.cz/Blog/2020/20200508-hp-04.jpg)

Opatrně fólii sejměte. Tam, kde byla v kontaktu s potištěnou částí, zůstala přilepená na podkladovém papíře.

![](https://www.cdn.altairis.cz/Blog/2020/20200508-hp-05.jpg)

Všechny čtyři bradavické koleje. Havraspár a Zmijozel mají stříbrnou barvu na modré a zelené, Nebelvír zlatou na červené, Mrzimor zůstává černý na žluté.

![](https://www.cdn.altairis.cz/Blog/2020/20200508-hp-06.jpg)

Výsledek vypadá velice luxusně, přestože je výroba velice jednoduchá a levná.