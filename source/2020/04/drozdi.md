<!-- dcterms:title = Luxusní recept pro dobu pandemickou: Drožďová pomazánka -->
<!-- dcterms:abstract = Největší český dovozce droždí poprvé v historii na trh pro spotřebitele vrhl půlkilové balení droždí. Jedno se mi podařilo uchvátit a na oslavu jsem se rozhodl udělat drožďovou pomazánku. Zde je ilustrovaný recept. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20200419-drozdi.jpg -->
<!-- x4w:pictureUrl = /perex-pictures/20200419-drozdi.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Bastlení -->
<!-- dcterms:date = 2020-04-19 -->

Největší český dovozce droždí poprvé v historii na trh pro spotřebitele vrhl půlkilové balení droždí. Jedno se mi podařilo uchvátit a na oslavu jsem se rozhodl udělat drožďovou pomazánku. Zde je ilustrovaný recept. 

## Suroviny

Budete potřebovat:

* 250 g droždí
* 1-2 cibule
* 2 vejce
* sůl
* pepř
* pažitku (volitelně)
* máslo

## Technologický postup

![](https://www.cdn.altairis.cz/Blog/2020/20200419-drozdi-2.jpg)

Začněte tím, že oloupete cibuli a nakrájíte ji nadrobno. Já mám rád cibule hodně, takže jsem vzal jednu větší a jednu menší. Pokud cibuli nesnášíte, klidně ji můžete vynechat.

![](https://www.cdn.altairis.cz/Blog/2020/20200419-drozdi-3.jpg)

Odkrojte kousek másla; rovně, tak aby zůstal zachován kvádrový tvar másla.

![](https://www.cdn.altairis.cz/Blog/2020/20200419-drozdi-4.jpg)

Osmažte na něm cibulku, dokud nezesklovatí.

![](https://www.cdn.altairis.cz/Blog/2020/20200419-drozdi-5.jpg)

Odkrojte z kostky droždí přibližně polovinu. Vzhledem k amorfně drobivé podstatě droždí je nesnadné zachovat kvádrovitý tvar, ale s trochou šikovnosti to je možné, stačí jej jakoby odškrabovat po vrstvách. Výsledek poněkud připomíná kamenolom.

![](https://www.cdn.altairis.cz/Blog/2020/20200419-drozdi-6.jpg)

Dejte droždí na pánev a smažte, dokud se nerozpustí a nezačne bublat. Jakmile se tak stane, snižte teplotu plotny.

![](https://www.cdn.altairis.cz/Blog/2020/20200419-drozdi-7.jpg)

Přidejte dvě celá vejce (bez skořápek) a vše důkladně zamíchejte. Přidejte sůl a pepř (já používám drcený čtyř barev) dle chuti a za stálého míchání smažte, dokud se pomazánka jakoby nesrazí.

![](https://www.cdn.altairis.cz/Blog/2020/20200419-drozdi-8.jpg)

Vypněte plotnu a přimíchejte šnytlík (neboli pažitku) dle chuti.

![](https://www.cdn.altairis.cz/Blog/2020/20200419-drozdi-9.jpg)

Požírejte nejlépe s dobrým chlebem a rajčátky. Dobrou chuť!