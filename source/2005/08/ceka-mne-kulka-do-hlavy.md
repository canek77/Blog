<!-- dcterms:identifier = riderweblog#213 -->
<!-- dcterms:title = Čeká mne kulka do hlavy -->
<!-- dcterms:abstract = Když se kácí les, lítají třísky. Vypadá to, že vbrzku položím život ve válce proti terorismu. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-08-05T16:57:23.7+02:00 -->
<!-- dcterms:date = 2005-08-05T16:57:23.7+02:00 -->

Když se kácí les, lítají třísky. Vypadá to, že vbrzku položím život ve válce proti terorismu. Jako nevinná oběť.

Podle [zprávy ČTK](http://www.ceskenoviny.cz/domov/index_view.php?id=141825) mezinárodní sdružení policejních šéfů doporučilo policistům střílet osoby podezřelé ze sebevražedných útoků do hlavy s úmyslem zabít. Nebudu se zbytečně rozčilovat nad tím, že se heslo "nejdřív střílej, pak se ptej kdo tam" stalo oficiální doktrínou. Pomalu se začínám loučit se životem. Jak poznáte teroristu? Inu, to je snadné:

> je nutné dávat pozor na lidi se zimním pláštěm v hezkém počasí a také na ty, kteří nosí napěchované batohy s vybouleninami, ze kterých vyčuhují dráty. Podezřelé osoby vykazují rovněž nervozitu, nadměrně se potí, často zrychlí chůzi a pak zpomalí a stále si přitom šeptají modlitby

Kdo se, jako já, poměrně často přepravuje vybaven notebookem s příslušenstvím, digitálním fotoaparátem a podobně, ví že napěchované batohy s vybouleniny jsou v takovém případě spíše pravidlem. Drátů se taky najde dost, bezdrátová komunikace zpravidla nefunguje úplně spolehlivě. Nadměrné pocení zařívám kdykoliv rtuť teploměru vyleze nad 25 stupňů... Jenom ty modlitby mi k tomu zcela nesedí, jsem angostik.