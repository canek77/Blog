<!-- dcterms:identifier = riderweblog#215 -->
<!-- dcterms:title = Jsou čeští internetoví obchodníci chytřejší než Jeff Bezos? -->
<!-- dcterms:abstract = Ivo Lukačovič vydal na svém blogu článek o tom, že čeští internetoví obchodníci (kteří obchodují s ledničkami) jsou chytřejší, než Jeff Bezos (který obchoduje především s knihami, neb založil Amazon, pravděpodobně největší internetový obchod na světě). Ačkoliv s některými jeho tezemi souhlasím, myslím že pominul několik důležitých parametrů. A protože nemohu spát (ačkoliv musím dneska brzo vstávat), píšu tady k tomu svoje. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-08-27T02:27:49.88+02:00 -->
<!-- dcterms:date = 2005-08-27T02:27:49.88+02:00 -->

Ivo Lukačovič vydal na svém blogu [článek](http://blog.lide.cz/ilblog/2005/08/25/161) o tom, že čeští internetoví obchodníci (kteří obchodují s ledničkami) jsou chytřejší, než Jeff Bezos (který obchoduje především s knihami, neb založil [Amazon](http://www.amazon.com), pravděpodobně největší internetový obchod na světě). Ačkoliv s některými jeho tezemi souhlasím, myslím že pominul několik důležitých parametrů. A protože nemohu spát (ačkoliv musím dneska brzo vstávat), píšu tady k tomu svoje.

## Jeff Bezos začal dřív

Jedním z parametrů, který srovnání zcela opomíjí, je čas. V době, kdy Bezos zakládal Amazon (1994-5), bylo obchodování na Internetu v začátcích a nikdo moc nevěděl, zda je to vůbec životaschopný koncept. Ani bezpečnost a důvěra uživatelů nebyla tam co nyní. Dodnes je obvyklou (a doporučovanou) metodou nejprve si na Internetu objednat něco laciného, na vyzkoušení jak to funguje.

Koupit knihu za stovku je podstatně jednodušší, než pračku za deset tisíc - i dnes, což teprve před deseti lety.

## Mám víc knih, než ledniček

Staré britské přísloví praví, že je lepší prodat deseti tisícům lidí za penny, než deseti za libru. Knih si kulturní člověk kupuje spoustu, celý život. Mnohdy impulzivně. Drahé elektroniky podstatně méně. Já osobně jsem za knihy zaplatil pravděpodobně více, než za veškerou domácí elektroniku dohromady.

Kromě toho, speciálně na Amazonu se mi snad ještě nikdy nestalo, abych koupil jenom to, pro co jsem původně přišel. Systém (který nelze nazvat jinak než geniálním) totiž na základě vašeho chování a chování ostatních nakupujících odhaduje, co by vás mohlo zajímat a proaktivně vám to nabízí. A je v tom opravdu dobrý a - narozdíl od podobných služeb na českém Internetu - nabízí položky opravdu relevantní, takže jeho chování nepovažuji za otravnou reklamu, ale za užitečnou službu.

## Jsou země, kde pošta zásilky *doručuje*

Dva argumenty, proti nimž budu brojit společně, se týkají balení a způsobu dodávky. Že je pro nás přirozené, aby lednička byla zabalená a kniha nikoliv, považuji za argument zcela ezoterický a nehodný nejen argumentace, ale i samostatného bodu. Pokud se týče způsobu dodávky, tam má Ivo Lukačovič pravdu, leč jedná se myslím o českou specialitu.

Ve většině civilizovaných zemí totiž pošta zásilky *doručuje*. Česká praxe, že vám pošta lístkem oznámí, že si máte na místě příslušné poště vyzvednout zásilku, je světovým unikátem. To opravdu *je* nepříjemné, obzvláště s přihlédnutím k tomu, že *místně příslušná* pošta se zpravidla nachází patnáct kilometrů od vás a na padesát tisíc obyvatel připadá osm zavřených a jedno otevřené okénko.

Totéž, byť v menším rozsahu, platí pro poštovné. Zatímco v českých zemích je velký zákazník obtížným hmyzem, který otravuje zaměstnance pošty drzými požadavky na doručení, jinde je váženým zákazníkem, jemuž se vychází vstříct mimo jiné i cenou.

Nejsem schopen posoudit, zda je Amazon v zisku či ve ztrátě, ale myslím si, že čistě z hlediska fair play se sluší na jeho adresu poznamenat shora uvedené.