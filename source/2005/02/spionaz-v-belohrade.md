<!-- dcterms:identifier = aspnetcz#23 -->
<!-- dcterms:title = Špionáž v Bělohradě -->
<!-- dcterms:abstract = Převážně nevážné ohlédnutí za programátorským seminářem -->
<!-- np9:categoryId = 1 -->
<!-- x4w:category = IT -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-02-26T04:17:26.727+01:00 -->
<!-- dcterms:date = 2005-02-26T04:17:26.727+01:00 -->

Jakožto rodilý Karlovarák, odkojený Vřídlem, jsem se vydal na špionážní výpravu do [Lázní Bělohrad](http://www.lazne-belohrad.cz/). Krytím mi byl sedmý ročník [tamo se konajícího programátorského semináře](http://www.haes.cz/ws_pozv.asp?r=workshop). Při nejlepší vůli se mi nepodařilo najít v tomto "městě" cokoliv, co by se byť jenom vzdáleně podobalo lázeňství. Kromě "Bělohradských lázeňských oplatek", made in Luhačovice.

Některé přednášky byly poučné, některé podivuhodné. Například nad problémy uživatelů Firebirdu s velkými (tedy několik set mega velkými) databázemi, jsem se jako provozovatel MS SQL databází o velikosti v gigabajtech jen usmíval. Stejně úsměvná byla přednáška o nové verzi Delphi 2005, kde většina popisů nových funkcí končila slovy "...jak znáte z Visual Studia".

Já jsem šířil víru pravou mezi pohany prostřednictvím dvou přednášek, *Jemný úvod do ASP.NET* a *Vývoj mobilních aplikací v ASP.NET*. Materiály k nim jest stáhnout na [obvyklé stránce](http://www.rider.cz/cs/lectures/default.xtml).

Za rok se do Bělohradu - budu-li žádán a pozván - rád podívám znovu. Jenom pevně doufám, že budu ubytován jinde než v hotelu Bohumilka. Vzhledem k tomu, že jsem zvyklý sdílet pelech s [myší](http://www.bestijka.cz/) a [vlkou](http://www.vlcak.cz/), společné dvojlůžko s [Michalem Blahou](http://blog.vyvojar.cz/michal/) mne nemohlo rozházet. Rád bych se ale pro příště vyhnul místu, kde jeden musí na záchodě sedět s otevřenými dveřmi, protože i při maximálním napasování se na monstrózní mísu se koleny zapírá o dveře miniaturní místnůstky.