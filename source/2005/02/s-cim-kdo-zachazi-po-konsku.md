<!-- dcterms:identifier = riderweblog#196 -->
<!-- dcterms:title = S čím kdo zachází... po koňsku -->
<!-- dcterms:abstract = K napsání tohoto zápisu mne přiměl tento zápisek na cizím blogu. Poslední dobou se cíleně snažím počet používaných programů minimalizovat a zaměřit se spíše na maximální využití těch které mám. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-02-20T01:33:49.527+01:00 -->
<!-- dcterms:date = 2005-02-20T01:33:49.527+01:00 -->

K napsání tohoto zápisu mne přiměl [tento](http://jandudik.bloguje.cz/116267_item.php) zápisek na cizím blogu. Poslední dobou se cíleně snažím počet používaných programů minimalizovat a zaměřit se spíše na maximální využití těch které mám. Moje základní pracovní nástroje tedy jsou:

**Microsoft Outlook 2003** - zatím jsem nepotkal žádný program, který by mu schopnostmi sahal alespoň po kolena. Dá sice trochu práce ho nastavit a zkonfigurovat k obrazu svému, ale jakmile se to jednou povede, jedná se o výkonnou databázi pro ukládání kontaktů, kalendářů a e-mailů. Jeho zásadní nevýhodou je ale neschopnost práce s newsgroups. Proto na svém počítači se skřípěním zubů trpím zvrhlost jménem

**Mozilla Thunderbird** - je v některých ohledech lepší než Outlook Express jako newsreader. To na druhou stranu není zase tak těžké. Používám ho na newsy a z důvodu konzistence i na e-mailové konference. Nicméně jako hlavní mailový klient bych Thunderbird používat nechtěl, oproti Outlooku mi má minimum možností nastavení prostředí.

**Microsoft Internet Explorer** - o tom proč ho používám i přes současnou hysterii jsem [už psal](/entry/article-20040510.aspx#032242), za těch půl roku se nic nezměnilo, zatím stále ještě nikdo nepřišel s prohlížečem který by byl v praktických věcech schopnější a na fetišistické plácání se po ramenou o tom že mám hi-tech browser s miliónem zbytečných funkcí jsem už moc starý.

**Microsoft Visual Studio .NET 2003** - můj základní pracovní nástroj. Vzhledem k jeho široké programovatelnosti v něm dělám téměř všechno, včetně vystavování faktur a psaní tohoto příspěvku.

**[Servant Salamander](http://www.altap.cz/)** - geniální správce souborů (mimochodem české provenience), který spojuje to nejlepší z logiky Norton Commandera se standardy ovládání Windows - čímž do kapsy strčí různé pochybné commandery, co mají logiku ovládání z předpotopní doby.

**FileZilla** - jedinou zásadní vadou výše zmíněného je absence FTP klienta (nicméně pracuje se na jejím vyřešení). Proto používám FileZillu. BTW, s Mozillou to nemá kromě názvu společného vůbec nic.

**Microsoft Word** - průmyslový standard v oblasti zpracování textu. Typický příklad programu, který trpí tím, že ho uživatelé neumějí používat. Když se to dělá *správně*, nemá konkurenci. Zejména oceňuji možnosti týmové práce, kdy někomu pošlu dokument, on ho libovolně upraví a okomentuje a mně se to zmerguje zpátky a barevně vyznačí kdo co provedl.

**Microsoft Excel** - další z nedoceněných. Kromě obvyklého použití pro výpočty a primitivní "databáze" ho používám i k poloautomatickému generování rozličných skriptů, čímž doháním k šílenství [Mysh](http://www.bestijka.cz/), která to neumí :)

**Adobe Photoshop** - klasika na kreslení designu a úpravy fotek.

**XnView** - vítěz mého [soukromého konkurzu](/entry/article-20041029.aspx) na SW pro zpracování fotek.

**eWallet** - bezpečné úložiště hesel a pod., běží na stolním i kapesním počítači.

**Trillian Pro 3.0** - IRC/ICQ/AIM/MSN/Y! komunikační nástroj. Poslední dobou dopcela nabobtnal a zpomalil. Nevýslovně mne prudí, že se neobejde bez skinů (proto je tak pomalý) a neumí beze zbytku převzít nastavení systému. Želbohu jsem zatím nenašel žádný IM program, jehož pachatel by se zabýval spíše funkčností než designem.

**PGP Desktop** - věrný průvodce v pozadí. Transparentně (de)šifruje všechno, co pokládám za vhodné šifrovat (tedy prakticky všechno). Většinu svých dat (včetně mailů a podobně) mám uloženou na virtuálních PGP discích.

**Desktop Sidebar** - boční lišta do Windows, v mém případě plná zejména zástupců na terminálová připojení na smečku našich serverů a ikonek pro spouštění výše uvedených programů.

**SharpReader** - RSS agregátor. Ačkoliv agregovat RSS umí dneska kdeco (včetně výše zmíněného Thunderbirdu či Desktop Sidebaru), mně nejvíce vyhovuje SharpReader, protože se chová jako standardní Windowsovská aplikace.

Když se tak podívám na ten seznam, ve většině případů je pro mne hlavním kritériem pro výběr snadnost ovládání. Konkrétně tedy maximální soulad s logikou ovládání operačního systému. S radostí používám nástroje, které se do něj bezbolestně začlení. Což znamená vše od Microsoftu, PGP, sidebar, SharpReader, Salamander... Pokud se něco staví na zadní a střečkuje, používám to jenom velmi nerad a proto, že neexistuje rozumná konkurence