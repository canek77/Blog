<!-- dcterms:identifier = aspnetcz#63 -->
<!-- dcterms:title = Podívejte se na ukázkové .NET aplikace v češtině a můžete vyhrát pěknou devatenáctku! -->
<!-- dcterms:abstract = Ve spolupráci s českou pobočkou Microsoftu spouštím nový web o ASP.NET starter kitech. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-11-27T01:26:31.26+01:00 -->
<!-- dcterms:date = 2005-11-27T01:26:31.26+01:00 -->

Starter kity, nebo chcete-li "startovací sady" jsou ukázkové aplikace, které jsou určeny začínajícím (nebo zaneprázdněným) programátorům, kteří chtějí proniknout to tajů platformy Microsoft .NET 2.0.

## Starter kity v češtině

Ve spolupráci s českou pobočkou Microsoftu jsem připravil a dnes do ostrého provozu spustil web [**starterkits.aspnet.cz**](http://starterkits.aspnet.cz/), na kterém najdete tyto aplikace v českém jazyce. Jedná se o přeložené verze známých aplikací od Microsoftu (*Personal site*, *Club site*) a o dvě originální české aplikace, *Nemesis Publishing Express* a *Nemesis Gallery Express*, jichž jsem autorem.

Začátečníci mají ve formě starter kitů hotovou aplikaci, která je sice jednoduchá, ale zároveň funkční. Mohou zkoumat co jak funguje a zkoušet měnit různé parametry a sledobat "co to udělá". Aplikace nejsou žádná samoúčelná dema, jsou plně funkční, a mohou pokročilejším programátorům sloužit jako základ pro vývoj jejich vlastních aplikací.

## Vyhrajte pěknou devatenáctku

Se starter kity se můžete zúčastnit též soutěže [LCD za web](http://www.lcdzaweb.cz/). Stačí když rozjedete webovou aplikaci na platformě ASP.NET 2.0 (třeba pomocí výše uvedených aplikací) a můžete vyhrát 19" LCD monitor.

## Publikační systém Nemesis

Tato akce je také historicky první příležitostí, kdy je můj publikační systém [Nemesis](http://www.nemesis.cz/) k dispozici k volnému stažení. Protože jsem o to byl [požádán](http://starterkits.aspnet.cz/Forum/Thread.aspx?ThreadID=46), zde je stručný přehled historie Nemesis.

Tvorbou redakčních systémů pro Internet (nebo jak se dnes říká CMS - content management systems) se zabývám už bezmála deset let. První verze Nemesis byla prostá aplikace ve Visual Basicu, která na základě textových datových souborů a šablon generovala statické HTML stránky, které bylo jest nahrát přes FTP na server - obdoba dnešních off-line blogovacích systémů.

Verze 2.0 byla jakýmsi hybridem, protože sice už používala technologii Active Server Pages, ale stále se jednalo v podstatě o offline generátor. Verze 3 a 4 byly klasické ASP aplikace, které se vyvíjely spolu se svým autorem. V té době jsem pracoval pro Computer Press a řadu let běžely zpravodajské servery CP na Nemesis. Zejména pozdější buildy verze 4 se vyznačují schopností samy sebe dynamicky modifikovat a některé větší instalace projevovaly známky vlastní inteligence. Když mi moje vlastní aplikace začala zobrazovat chybová hlášení, které jsem do ní nikdy nenapsal, naznal jsem, že je čas celou ji zgruntu překopat.

A zrodila se verze 5.0, první v ASP.NET. Kajícně přiznávám, že jsem se nechal strhnout do té doby nevíédanými možnostmi platformy .NET a vytvořil *opus magnum*, obludnou distribuovanou aplikaci využívající web services a já nevím co všechno. [Zlé jazyky](http://www.bestijka.cz/) říkají, že ona distribuovanost hraničí s chaosem :-)

Cimrmanovským úkrokem stranou byl Cheetah, ukázkový blogovací systém psaný pod .NET 1.1, na kterém (v době psaní tohoto článku) běží i tento web. Cheetah je také [volně ke stažení](http://software.altaircom.net/software/cheetah.aspx) a používá se na spoustě cizích webů.

Současná verze 6.0 je psána s využitím pokročilých technik a vychází z jednoduchosti Cheetahu. Používá v podstatě stejnou databázovou strukturu a migrace z Cheetahu je snadná - v dohledné době na ni bude k dispozici nástroj. Ve své základní verzi Express je k dispozici zdarma na shora uvedeném webu. Více o vyšších verzích a dalších modulech najdete na webu [www.nemesis.cz](http://www.nemesis.cz).