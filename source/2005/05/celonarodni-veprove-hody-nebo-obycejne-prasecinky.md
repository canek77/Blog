<!-- dcterms:identifier = riderweblog#205 -->
<!-- dcterms:title = Celonárodní vepřové hody nebo obyčejné prasečinky? -->
<!-- dcterms:abstract = Aktuální zamyšlení nad přítomností vepřů v soudobé společnosti. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-05-27T06:32:20.573+02:00 -->
<!-- dcterms:date = 2005-05-27T06:32:20.573+02:00 -->

![Prase // via sxc.hu, used by permission](https://www.cdn.altairis.cz/Blog/prase.jpg)S jistou nadsázkou se dá říci, že naši společnost v uplynulých dnech až týdnech ovládla prasata. 

V první řadě se jedná o vepře metaforické, neboť to jsou zhruba pocity které se mi vybavily nad mnoha reakcemi na vzhled Zuzany Paroubkové, manželky našeho *in articulo necessitatis *premiéra. Počínaje lidovou tvořivostí, konče [rádobyzasvěcenými hodnoceními](http://revue.idnes.cz/lidicky.asp?r=lidicky&c=A050505_124603_lidicky_jup).

Pomíjím teď, že po troše odborné péče se paní Paroubková rázem promění [ve velmi zajímavou dámu](http://revue.idnes.cz/foto.asp?c=A050524_110318_lidicky_lf&r=lidicky). Přestože vládu jejího manžela (či spíše socialistů všeobecně) považuji za něco na způsob živelné pohromy, tento způsob útoků mi přijde nedůstojný, nesmyslný a srážející spíše rádoby vtipálka.

Jsou lidé, kteří své sebehodnocení neopírají o vzhled a proto mu nevěnují přílišnou pozornost - sám patřím mezi ně. Je možná trochu na místě na takové chování poukazovat u osob dobrovolně veřejně činných - za všechny bych jmenoval třeba současného premiéra osobně, případně nestora českých politických kreatur, Miloše Zemana. Ale pokud jde o někoho, kdo se od samého počátku snaží zůstat v klidu a v pozadí, je to jeho nezadatelné právo. Kromě toho, jsem raději když se bude v okolí mého premiéra vyskytovat žena ošklivá, než dáma sice udržovaná leč blbá. Zvláště pak vystavuje-li to veřejně na odiv. Pro příklady není nutno chodit daleko, jména jako [Veronika Skořepová](http://revue.idnes.cz/lidicky.asp?r=lidicky&c=A050505_113624_lidicky_jup) nebo [Šárka Grossová](http://lidovky.centrum.cz/domov/clanek.phtml?id=282309) jsou ještě v čerstvé paměti.

I [prasata Ester Kočičkové](http://www.ceskenoviny.cz/vyhledavani/index_view.php?id=130579) ve mně budí poněkud nelaskavé pocity. Nejde ani tak o sice nenápaditý, ale v kontextu pořadu vcelku přijatelný vtípek, případně lehce hysterickou reakci KSČM, jako spíše o celkový přístup ke komunistům v české společnosti. Různé více či méně vážené osobnosti se pohoršují nad tím, že KSČM [vůbec existuje](http://www.zrusmekomunisty.cz/), případně [koncertují na protest](http://www.skomunistysenemluvi.cz/podzim) proti tomu, že si každý neodplivne, když kolem něj projde komunista.

Jedná se o další projev [demokracie jenom pro někoho](/entry/article-20040709.aspx). Můžete sice svobodně volit, ale jenom toho, kdo moc nevybočuje z průměru. A nálepku extremisty (nebo módně teroristy) je možno operativně přilepit každému, kdo se momentálně nehodí. Začne to nacisty a komunisty, přes republikány a Haiderovy Svobodné a nakonec skončíme tak jako tak svobodnou volbou jednotné kandidátky Národní fronty.

Jestliže KSČM představuje druhou nejsilnější politickou sílu v zemi, je nanejvýš bláhové očekávat, že si před ní bude každý odplivovat. Bylo by to nemoudré a hlavně zcela nesmyslné. Jestliže ve svobodné soutěži politických stran mají komunisté takovou podporu, mnoho se s tím udělat nedá. A chceme-li, je třeba hledat příčiny. Myslím si, že jednou z nich jsou právě ti, kdo předvádějí hysterickou antikampaň ve stylu *uchvátí-li tě, zahyneš*. Vycházejí ze svatého přesvědčení, že *každý* přece ví, že komunisti jsou ztělesněné zlo. Jsou přesvědčeni, že to stačí jenom nahlas křičet a netřeba nijak obhajovat či vysvětlovat a deklasují tím své úsilí. Je ve výsledku dílem směšné a dílem kontraproduktivní - protože temná strana vždycky vábí.

Jestliže předchozí vepři byli toliko metaforičtí, třináct tisíc prasat ve velkochovu v Letech je konkrétních až příliš. Je svým způsobem kouzelné, že jedince či instituce blazoevaně povznesené nad takové drobnosti jako je názor voličů dokáže pár tisíc prasat vybudit k aktivitě nevídané. Počínaje EU, přes vládu až po prezidenta.

Souboj tří stovek popravených lidí a jedenácti tisícovek vepřů, které cesta na smrt teprve čeká, je z hlediska celkových čísel obětí i chovů zcela marginální. Moje pracovní diagnóza je jasná: [historický fetišismus](/entry/article-20050520.aspx) v plné kráse. Stavění památníků obětem války šedesát let po jejím skončení, uprostřed ničeho a za obrovských nákladů mi přijde za prvé poněkud zpozdilé, za druhé poněkud nesmyslné a za třetí poněkud neekonomické.

Chápal bych to ještě v případě kultury, která například považuje vepře za zvíře nečisté a opovrženíhodné z náboženských důvodů. I když jak je vidět, [v zájmu efektivity jdou mnohdy i kulturní tabu stranou](http://www.ceskenoviny.cz/prilohy/irak/index_view.php?id=131661). Ovšem v našich podmínkách si vepři zaslouží status málem národního zvířete (minimálně jsou klíčovou součástí našeho národního pokrmu vepřo-knedlo-zelo).

V posledním případě se nakonec nejracionálněji zachoval majitel letského vepřína. Prohlásil, že je mu to v zásadě jedno, a že pokud mu někdo dá k dispozici jiný objekt, klidně tam své podnikání přestěhuje. Na české prasečí scéně svěží závan zdravého rozumu.