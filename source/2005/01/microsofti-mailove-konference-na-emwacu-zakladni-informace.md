<!-- dcterms:identifier = aspnetcz#18 -->
<!-- dcterms:title = Microsoftí mailové konference na EMWACu - základní informace -->
<!-- dcterms:abstract = Jedním z nejlepších míst kde se můžete poradit, jsou mailové konference na EMWACu. Želbohu, přihlásit se do nich není právě jednoduché. -->
<!-- np9:categoryId = 1 -->
<!-- x4w:category = IT -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-01-25T02:01:01.717+01:00 -->
<!-- dcterms:date = 2005-01-25T02:01:01.717+01:00 -->

Jedním z nejužitečnějších zdrojů pro programátory a správce Windows systémů na českém Internetu jsou konference na [EMWACu](http://www.emwac.cz/). Na ten link ani neklikejte - stránky jsou již drahnou dobu mimo provoz (a ostatně ani předtím nestály za mnoho). Proto je zde tento článek, který si klade za cíl vás seznámit s mailovými konferencemi všeobecně a těmito konkrétními zejména.

## Co je e-mailová konference

Zejména těm mladším (je hrozné, že to říkám já ve svých pětadvaceti letech) je nepochybně dobré připomenout, co vlastně jsou a jak fungují e-mailové konference.

V dobách kdy ještě dinosauři žrali přesličky, počítače byly dřevěné a šlapací a world wide web byl v plenkách (a webová diskusní fóra byla v nedohlednu) představovaly e-mailové konference a newsgroups (o těch teď mluvit nebudu) základní odborný komunikační kanál. Technický princip mailových konferencí je vcelku primitivní: cokoliv pošlete na určitou e-mailovou adresu se rozešle všem, kdo se přihlásili k odběru těchto zpráv. 

Pokud se tedy zabýváte .NET programováním, je užitečné pokud se přihlásíte do konference, která se zabývá .NET programováním. Budou vám chodit dotazy ostatních (na které byste měli v rozsahu odpovídajícím svým intelektuálním a časovým kapacitám odpovídat) a zároveň máte možnost klásti dotazy vlastní.

### Jak se v konferenci chovat

Cokoliv pošlete do konference, bude číst několik stovek víceméně cizích lidí. Měli byste tedy doržovat určitá základní pravidla. Poměrně obsáhlých definic a návodů na toto téma získáte přehršel zadáním slova *netiquette* do vašeho oblíbeného vyhledávače. Moj osobní doporučení jsou:

*   **Pište zprávy v plain textu, ne v HTML.** Na barvičky není nikdo zvědavý, kromě toho se to blbě čte a quotuje.
*   **Vyjadřujte se srozumitelně.** Svůj dotaz popište tak, aby mu bylo možno snadno odpovědět a uveďte všechny relevantní informace, tedy například typ a verzi operačního systému či prostředí a podobně.
*   **Používejte subject (předmět) zprávy.** Uvědomte si, že subject zprávy je to, na základě čeho se člověk který vám potenciálně může být užitečný rozhodne, zda zprávu bude číst. Nepoužívejte proto obecné předměty ("*Pomoc!*"), ale dostatečně konkrétní určení ("*V Mozille mi nefunguje validace na straně klienta*").
*   **Pokud píšete novou zprávu, nečiňte tak odpovědí na starou.** E-mailové programy přidávají do hlaviček zprávy informace, které umožňují je řadit do stromové struktury (kdo komu odpověděl). Pokud zprávu na nové téma zařadíte někam hluboko do stromu, děláte tím jednak zmatek, druhak je možné že si vaší zprávy nikdo nevšimne, protože bude v threadu, který se rozhodl dále nesledovat.
*   **Než se zeptáte, podívejte se do archivu.** Archivy jsou dva. Jeden přímo na [Emwacu](http://list.emwac.cz/archives/index.html), druhý provozuje Michal Blaha na [Vývojáři](http://konference.vyvojar.cz).

## Jaké konference jsou na EMWACu k dispozici

Neuvádím [všechny](http://list.emwac.cz/archives/index.html§), ale jenom ty které se mne týkají a jichž jsem členem.

**[ASP-L](mailto:listserv@list.emwac.cz?body=SUBSCRIBE%20ASP-L)** (Active Server Pages) - velká část diskuse se nyní přenesla do VSNET-L. Nicméně pokud máte dotaz týkající se "starých" ASP 3.0, pište ho sem.

**[MSX-L](mailto:listserv@list.emwac.cz?body=SUBSCRIBE%20MSX-L)** (Microsoft Exchange Server)

**[SQL-L](mailto:listserv@list.emwac.cz?body=SUBSCRIBE%20SQL-L)** (Microsoft SQL Server)

**[VISBAS-L](mailto:listserv@list.emwac.cz?body=SUBSCRIBE%20VISBAS-L)** (Microsoft Visual Basic) - v zásadě platí totéž co pro ASP-L: .NET věci se řeší ve VSNET-L, sem směřují vzácné dotazy na VB6 & co.

**[VSNET-L](mailto:listserv@list.emwac.cz?body=SUBSCRIBE%20VSNET-L)** (Microsoft .NET) - jedna z nejaktivnějších konferencí, probírá se zde .NET programování obecně. Sloučení platforem (mluví se tu o webu, desktopu i PDA) je na první pohled kontraproduktivní, na druhý ovšem nadmíru užitečné, protože v prostředí .NET se dělá všechno stejně.

**[WINNT-L](mailto:listserv@list.emwac.cz?body=SUBSCRIBE%20WINNT-L)** (Windows NT/2000/XP/2003) - též velmi aktivní konference týkající se správy a užívání systému Windows NT a následných verzí. 

**[WWW-L](mailto:listserv@list.emwac.cz?body=SUBSCRIBE%20WWW-L)** (World Wide Web) - konference původně určená pro diskuse o WWW obecně. Mail do ní nepřišel ani nepamatuju, jsem přihlášen spíš z nostalgie.

## Jak se přihlásit (a odhlásit)

Přihlásit se můžete zasláním e-mailu na [listserv@list.emwac.cz](mailto:listserv@list.emwac.cz). Co napíšete do subjetu zprávy je v tomto případě jedno (sedí tam robot, ne člověk), ale do textu musíte zapsat *SUBSCRIBE názevkonference*. Například tedy *SUBSCRIBE VSNET-L*. Příkazů můžete poslat i víc, každý na jednom řádku (jedním mailem se tedy můžete přihlásit do více konferencí).

Odhlášení se děje obdobně, jenom místo *SUBSCRIBE* píšete *UNSUBSCRIBE*.

Defaultní nastavení serveru je dost ohavné, bude vám například posílat potvrzující zprávu pokaždé, když něco do konference pošlete. Doporučuji tedy pro každou konferenci po přihlášení odeslat na stejnou adresu příkaz  *SET nazevkonference NOACK REPRO MIME FULL*. Pokud chcete vědět co který příznak znamená, nechte si od listserveru poslat nápovědu (zeptejte se na ni příkazem *HELP*).

Jakmile jste přihlášeni, začnou vám chodit příspěvky. Pokud chcete nějaký nový napsat, zašlete ho na adresu *nazevkonference@list.emwac.cz*, například tedy [vsnet-l@list.emwac.cz](mailto:vsnet-l@list.emwac.cz).