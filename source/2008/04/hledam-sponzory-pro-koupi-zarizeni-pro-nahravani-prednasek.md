<!-- dcterms:identifier = aspnetcz#200 -->
<!-- dcterms:title = Hledám sponzory pro koupi zařízení pro nahrávání přednášek -->
<!-- dcterms:abstract = Zájem o záznamy z akcí je velký. Přesto nejsou. Proč? Protože není vůbec snadné je pořídit. Softwarové řešení je nespolehlivé a hardwarové drahé. Hledám tedy sponzory na zakoupení hardware pro pořizování záznamů. Chcete přispět? Čtěte uvnitř článku. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2008-04-30T22:24:34.52+02:00 -->
<!-- dcterms:date = 2008-04-30T22:24:34.52+02:00 -->

Jak mi laskavě připomněla řada z vás v [komentářích](http://www.aspnet.cz/Articles/198-novinky-v-c-3-0-a-linq-pro-bezne-smrtelniky.aspx#comments) k pozvánce na dnešní seminář, náš videoarchiv by potřeboval oživit a z přednášek by bylo dobré pořizovat záznamy. Lidé z daleka, pohybově omezení, časově vytížení... Zájem je velký (přednášku udělám pro sto lidí a záznam si stáhne 3-10 000). Tak proč to nedělám?

Protože to není tak jednoduché, jak to vypadá. Čistě softwarové řešení se neosvědčilo (naposledy dneska). Programy jako Camtasia a podobně se výborně hodí na vytváření instruktážních videí v klidu domova a na dostatečně výkonném počítači. Při záznamu živích akcí, zejména na notebooku, je výsledek nepředvídatelný: někdy to vyjde, někdy ne. Navíc to docela zatěžuje počítač a disk. Zkoušel jsem různá řešení a nic dlouhodobě udržitelného jsem nenašel. A došla mi trpělivost, takže prostě už nic dalšího hledat a zkoušet nebudu.

Natáčet akci kamerou taky nemá moc smysl, zejména u vývojářských akcí, kde je třeba vidět ne slajdy, ale ukázky zdrojového kódu. PAL rozlišení (720 x 576) je prostě moc malé. Možná by to bylo o něco lepší s HD, ale jednak tomu moc nevěřím a druhak odmítám kupovat HD kameru bratru za 20K.

Aby bylo nahrávání jednoduché a spolehlivé, je potřeba nezávislé hardwarové řešení. Něco, co se připojí na VGA výstup mezi projektor a počítač a k čemu se připojí bezdrátový mikrofon a hotovo. Profesionální zařízení tohoto typu stojí i při dnešním nízkém kurzu dolaru okolo šedesáti tisíc korun.

Levnější, ale stále ještě přijatelné zařízení, kombinující hardwarový frame grabber, bezdrátový mikrofon a samostatný počítač (notebook) na pořizování záznamu vyjde na cca. 25 000 Kč. Jsem ochoten to sestavit a spravovat, ale ne ochoten to platit.

Český Microsoft tuhle otázku řeší již několik let bez jakéhokoliv viditelného výsledku.

**Hledám tedy sponzora nebo více sponzorů, kteří budou ochotni tuto částku společně zaplatit.** Pokud se to podaří, všechno to pospojuji dohromady a kromě nahrávání vlastních akcí dám k dispozici ostatním pořadatelům.

Co za to nabízím, kromě těch záznamů a dobrého pocitu? Především propagaci - způsobem a rozsahem dle dohody, např. na webu, v nahrávkách samotných i na akcích. Pokud bude dárce podnikatel, vystavíme vám řádnou fakturu, takže to bude daňově uznatelný výdaj.

Pokud máte zájem pomoci, kontaktujte mne prosím e-mailem na adrese [michal.valasek@altairis.cz](mailto:michal.valasek@altairis.cz).