<!-- dcterms:identifier = aspnetcz#194 -->
<!-- dcterms:title = Pozvánka na TechEd Praha 2008 -->
<!-- dcterms:abstract = Ve dnech 22.-25. dubna se v Praze uskuteční další ročník TechEdu. To nejlepší z amerického a evropského TechEdu, okořeněné trochou zkušeností z praxe, najdete ve Village Cinemas na Černém Mostě. -->
<!-- np9:categoryId = 1 -->
<!-- x4w:category = IT -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2008-04-08T22:06:40.83+02:00 -->
<!-- dcterms:date = 2008-04-08T22:06:40.83+02:00 -->

Ve dnech 22.-25. dubna se v Praze uskuteční další ročník TechEdu. To nejlepší z amerického a evropského TechEdu, okořeněné trochou zkušeností z praxe, najdete ve Village Cinemas na Černém Mostě. Exhibicionista mého formátu samozřejmě na takové akci nemůže chybět, takže co jsem si pro vás letos připravil?

## Microsoft Internet Information Services 7.0

**Úterý, 09:00-10:15 (1. část), 13:15-14:30 (2. část)**

Mé nadšení nad novou verzí IISka jest myslím všeobecně známo. V této dvoudílné přednášce se s vámi o něj podělím a podíváme se na to, co je v IIS 7 nového z hlediska administrátora a programátora.

## Vývoj ASP.NET aplikace živě

**Středa, 13:15-14:30 (1. část), 16:30-17:45 (2. část)**

Rozsáhlá dema se všeobecně těší velké oblibě. Předpokládám že proto, že přednášejícímu skýtají nepřeberně možností, kterak se veřejně ztrapnit ;-) K pobavení a doufejme, že též poučení p. t. publika připravuji představení zahrnující krocení dravých zkratek, jako je VS2008, .NET 3.5, AJAX, LINQ a DMZVZ. 

Hrdě prohlašuji, že k této přednášce mám už s předstihem hotové slajdy. Oba ;-)

## Autentizace v ASP.NET

**Čtvrtek, 13:15-14:30**

Jedním z mých oblíbených témat jsou otázky identity. Nikoliv ve smyslu filozofickém či psychologickém, ale pokud se týče zabezpečení webových aplikací. Můžete se dočíst spoustu moudrých slov o technologiích jako Information Cards (CardSpace), Windows Live ID, OpenID a dalších. Ale k čemu vám nakonec budou dobré? Jak pomohou vaší aplikaci? A především, jak modernizovat vaši aplikaci založenou na ASP.NET membershippingu, aniž byste ji museli kompletně celou přepsat? Odpovědi na tyto otázky se dozvíte právě v této přednášce.

## XSLT Extreme

**Čtvrtek, 16:30-17:45**

Další můj oblíbenec, transformace XML dat pomocí XSLT šablon do HTML. Ale počkat, ta data nemusejí být nutně jenom XML. A výsledek nemusí být jenom HTML. A ta transformace nemusí být jenom XSLT... Podíváme se na poněkud divočejší scénáře využití XSL transformací a zjistíme, co XSLT dovede, když se mu povolí otěže.

*Poznámka: předpokládá se základní znalost technologií XML, XSLT a XPath. Nemáte-li ji, jemný úvod naleznete příkladně *[*v záznamu mých minulých přednášek*](http://videoarchiv.altairis.cz/Entry/15-xml-v-teorii-a-praxi-xslt-xpath.aspx)*.*

## Hidden Gems in ASP.NET

**Pátek, 13:15-14:30**

Tato přednáška by mohla nést podtitul "co se jinam nevešlo". Podíváme se na sbírku technik, nástrojů a komponent, které sice nejsou tak rozsáhlé nebo důležité, aby vydaly na samostatnou přednášku, ale při správném použití vám dovedou ušetřit spoustu času a námahy.