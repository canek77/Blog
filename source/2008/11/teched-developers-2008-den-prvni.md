<!-- dcterms:identifier = aspnetcz#214 -->
<!-- dcterms:title = TechEd Developers 2008: Den první -->
<!-- dcterms:abstract = První den TechEdu je vždycky takový nanečisto, ostatně jsou v něm jenom dva přednáškové sloty. A keynote. Na co že se to můžeme těšit? -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2008-11-11T00:30:36.513+01:00 -->
<!-- dcterms:date = 2008-11-11T00:30:36.513+01:00 -->

Přes své obavy vyjádřené v [předchozím článku](http://www.aspnet.cz/Articles/212-co-nas-ceka-na-techedu.aspx) jsem nakonec úspěšně odletěl a doletěl. Moje servery opět nezklamaly, takže už cestou na letiště jsem dostal z monitoringu hromadu SMSek, že popadalo co mohlo. Naštěstí se problém podařilo vyřešit a ač jsem po přistání v Barceloně zapínal telefon s mírným mrazením v zádech, všechno dobře dopadlo.

Zatím máme za sebou toliko dva přednáškové sloty a keynote. Na keynote jsme viděli několik zajímavých ukázek z Visual Studia 2010. Že pre-alpha verze Visual Studia 2010 bežící na pre-alpha verzi Windows 7 spadla prezentujícímu Jasonu Zandlerovi jenom jednou je nutné nepochybně považovat za úspěch. Pár věcí, které mne na novém Visual Studiu zaujaly:

Konečně se moje grafická karta přestane nudit, protože editor je napsaný ve WPF. Což mimo jiné znamená, že jej lze plynule zvětšovat a zmenšovat. To je věc, po které toužím už docela dlouho – při běžné orientaci v kódu chci menší font, aby se mi toho vešlo na obrazovku víc, ale při psaní kódu má tupozraká očka vyžadují větší text, abych z toho nezblbnul definitivně. Obecně, navigace v kódu byla opět jedním z hlavních témat, k dispozici je lepší vyhledávání a další.

Moje milované code snippets jsou nyní konečně dostupné i pro HTML/XML v markupu, nejenom pro backendový kód. Upřímně nechápu, proč tam nejsou odjakživa, ale i tak díky Eponě za ty dary.

Výrazně zlepšena byla i podpora deploymentu a publikování webového projektu. Lze definovat transformace web.configu pro různé druhy buildu a po buildu lze projekt různými způsoby publikovat, sbalit do ZIPu a další. Nic co by nešlo realizovat pomocí různých nástrojů i dnes, ale takhle je to mnohem hezčí.

Další změny se týkají týmového vývoje a testování, vypadalo to působivě, ale jako samotářský vývojář to moc neocením.

Silverlightu je všude plno, ale rozumnou aplikaci v něm napsanou jsem zatím ještě neviděl. Pravda, jeden český vývojář, kterého nebudu jmenovat (protože si nemapatuju jak se jmenuje, jinak bych ho klidně zostudil ;-) mi nadšeně popisoval, jak Silverlight využil v podstatě jako chytřejší cookies pro lidi, kteří mají cookies vypnuté. Jenom pevně doufám, že dotyčný pán nedělá ve státní správě a že ho tudíž neplatím ze svých daní.

Hands-on-laby tradičně nefungují, chtěl jsem vyzkoušet tři a nejel ani jeden. První vyžaduje k činnosti internetové připojení (které z bezpečnostních důvodů není k dispozici), druhý byl "dočasně nedostupný" (přičemž ze zkušenosti vím, že ona dočasnost zpravidla trvá do konce konference) a třetí jsem vzdal hned na začátku, když jsem si přečetl dodávané instrukce začínající slovy "open solution file named *<enter solution name here>*".

Na drobnostech je vidět, že klesající dolar zasáhl celý evropský Microsoft a nikoliv jenom českou pobočku. Pravda, propad v úrovni doprovodných služeb není tak drastický jako u nás, ale přesto je to poznat.

Nicméně jména přednášejících slibují sdostatek hodnotných informací a to je přece jenom to hlavní.