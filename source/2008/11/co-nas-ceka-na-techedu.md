<!-- dcterms:identifier = aspnetcz#212 -->
<!-- dcterms:title = Co nás čeká na TechEdu? -->
<!-- dcterms:abstract = Když se mne někdo ptá, kde bydlím, odpovídám, že v průměru kdesi od Jihlavy – polovinu času trávím v Praze a polovinu v Brně. Teď se mi ten průměr trochu pohne, protože následující tři týdny strávím v Barceloně na TechEd Developers, v Bratislavě na konferenci Daily Web (sice tam přednáším, ale za ten blbý název nemůžu) a v Londýně na RBW. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2008-11-08T17:55:06.083+01:00 -->
<!-- dcterms:date = 2008-11-08T17:55:06.083+01:00 -->

Když se mne někdo ptá, kde bydlím, odpovídám, že v průměru kdesi od Jihlavy – polovinu času trávím v Praze a polovinu v Brně. Teď se mi ten průměr trochu pohne, protože následující tři týdny strávím v Barceloně na [TechEd Developers](http://www.microsoft.com/europe/teched-developers/default.htm), v Bratislavě na konferenci [Daily Web](https://www.dailyweb.sk/) (sice tam přednáším, ale za ten blbý název nemůžu) a v Londýně na [RBW](http://www.rbw.org.uk/).

## TechEd Developers

Na letošním TechEdu je z mého pohledu nejzajímavější Ženeva. Tedy, ne že by se akce stěhovala z Barcelony (to nás prý čeká příští rok a zatím nikdo neví kam), ale nový počin Microsoftu v oblasti federace identit se jmenuje [Project Geneva](http://www.identityblog.com/?p=1019). Přijde mi úchvatný, stejně jako Information Cards před pár lety. Doufám, že tentokrát nebudu jediný v českých zemích a přilehlých državách, kdo se v tom vyzná, aby to nedopadlo jako minule.

Dále je TechEd celkem pochopitelně plný Silverlightu. O něm jsem se ještě nerozhodl, jestli ho mám nebo nemám rád. Na jednu stranu mně sama idea "Rich Internet Applications" přijde principiálně pitomá. Na druhou stranu, Silverlight mi přijde z dostupných technologií jako nejmenší zlo. Hlavně jsem tedy ještě v Silverlightu neviděl žádnou smysluplnou aplikaci – tedy takovou, kterou by nebylo možné realizovat jednoduššími prostředky, a to (IMHO) podstatně jednodušeji a lépe.

Jinak můj plánovaný program sestává z obvyklé směsky více či méně podezřelých technologií, jako OpenXML, .NET Micro Framework a ADO.NET Entity Framework. Stran schůzek se zajímavými lidmi můj Outlook vypadá jako by měl neštovice. Takže se budu jako obvykle snažit být na několika místech současně. Kdo na mne měl největší vliv uvidíte tak za měsíc, až začnu o věcech, které mě nakazily, dělat přednášky. No a samozřejmě na pražském TechEdu, který se patrně bude konat zase příští rok na jaře.

Pokud tedy nakonec do té Barcelony dorazím. Všechna Eura jsem si zapomněl v Brně, takže spoléhám na kreditku. Tamtéž mám mapu Barcelony, což snad nebude moc kritické, prootže to město miluju a za ta léta už docela obstojně znám. Horší je, že nemůžu najít pas, což je můj jediný doklad totožnosti. Ale ono to nějak dopadne a budu jako obvykle pobuřovat Španěly v zimních bundách tričkem s krátkými rukávy :)

## Daily Web v Bratislavě

Na TechEdu budu moudrost nasávat, na Daily Webu šířit. Tedy možná, protože mi ještě nikdo neřekl, kde se to sakra koná. "Rotunda pod Slavínem" mi moc neříká a z organizátorů jsem zatím nic nevyrazil. Ale taxíkáři to budou vědět. Zábavné je, že nikdo neví, o čem tam budu přednášet. Ani já ne :-) Bude to samozřejmě o bezpečnosti a identitě, ale jak se znám, dozná moje prezentace na TechEdu značných změn :-)

Uvidíme se někde? Napište!