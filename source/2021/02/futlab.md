<!-- dcterms:title = Jak to dopadlo s informačním systémem FutLabu? -->
<!-- dcterms:abstract = Před časem jsem udělal sérii webcastů o vývoji informačního systému pro otevřenou dílnu FutLab. Šlo o jednoduchou (ale ne triviální) aplikaci pro .NET 5. Jak to dopadlo? Operace dopadla úspěšně, pacient zemřel. Aplikaci jsem sice úspěšně dokončil, ale než došlo k jejímu nasazení, FutLab v podobě otevřené dílny v důsledku vládních opatření skončil. -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/20201115-futlabis-1.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20201115-futlabis-1.jpg -->
<!-- x4w:category = IT -->
<!-- x4w:category = ReP -->
<!-- dcterms:date = 2021-02-14 -->

Před časem jsem udělal sérii webcastů o vývoji informačního systému pro otevřenou dílnu FutLab. Jak to dopadlo? Operace dopadla úspěšně, pacient zemřel. Aplikaci jsem sice úspěšně dokončil, ale než došlo k jejímu nasazení, FutLab v podobě otevřené dílny v důsledku vládních opatření skončil.

## Live coding

Naprostou většinu aplikace jsem napsal živě v průběhu tří streamů, majících dohromady sedm hodin. Všechny tři [najdete na YouTube v jednom playlistu](https://www.youtube.com/playlist?list=PLoOpAe_g1x4IxYK9A8aT0To60DF6IHTFl).

Live coding v tomto rozsahu jsem ještě nikdy nedělal, byla to zajímavá zkušenost. Pokládám za bezezbytku fascinující, že se najdou desítky lidí, kteří jsou ochotni sledovat jak programuju. A další stovky, které si to pak pustí ze záznamu.

Pro své příznivce v tomto ohledu mám dobrou zprávu: rýsuje se spolupráce, v jejímž rámci bych měl podobné věci dělat pravidelně a systematicky.

## Zdrojové kódy

V live streamu jsem nenapsal úplně všechno. Přece jenom, vysvětlování zdržuje a bez něj jsem logicky produktivnější. Kompletní zdrojové kódy [najdete na GitHubu](https://github.com/ridercz/FutLabIS).

Aplikace je hotová a připravená k nasazení. Sice byla psána pro konkrétní využití, ale je to ve skutečnosti dost univerzální rezervační systém, pomocí kterého lze rezervovat a plánovat cokoliv.

Vše je k dispozici pod MIT licencí, takže můžete aplikaci libovolně používat ale i upravit a dále rozvíjet. Pokud by se vám takový systém hodil, ale sami si na nasazení, úpravy či další rozvoj netroufáte, dejte mi vědět, rád vám za mírnou úplatu pomohu.