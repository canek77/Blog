<!-- dcterms:title = Informace k workshopu Nebojte se páječky na Make More MB -->
<!-- dcterms:abstract = V týdnu jsem se jako lektor zúčastnil workshopu o pájení na akci Make More v Mladé Boleslavi. Účastníkům jsem slíbil, že napíšu článek o doporučeném vybavení a kde ho sehnat a svůj slib tímto plním. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20210924-nebojte-se-pajecky.jpg -->
<!-- x4w:pictureUrl = /perex-pictures/20210924-nebojte-se-pajecky.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Bastlení -->
<!-- dcterms:date = 2021-09-24 -->

V týdnu jsem se jako lektor zúčastnil workshopu o pájení na akci Make More v Mladé Boleslavi. Účastníkům jsem slíbil, že napíšu článek o doporučeném vybavení a kde ho sehnat a svůj slib tímto plním.

> _Full disclosure:_ Některé odkazy obsahují affiliate kódy a pokud si přes ně něco koupíte, dostanu z toho provizi.

## Páječka

Jako první potřebujete to zařízení, kterým se pájí - páječku (často nesprávně nazývanou pájka). Rozhodně se vyhněte neregulovatelným páječkám. Jsou velmi levné, ale velmi špatně se s nimi pracuje. Obvykle vypadají jako kulma na vlasy. Hodí se, když potřebujete spájet dohromady dva dráty, ale na jemnější elektroniku moc ne. Ze stejného důvodu nedoporučuji trafopájky (vypadají jako pistole a je to to, co si většina lidí starší generace představí, když se řekne páječka). Ne že by se s tím nedalo pracovat, ale není to moc pohodlné.

<figure>
    <img src="https://www.cdn.altairis.cz/Blog/2021/20210924-pajeni-01.jpg" alt="Neregulovatelná páječka - tudy ne" />
    <figcaption>Neregulovatelná páječka - tudy ne</figcaption>
</figure>

Asi nejlevnější řešení, které vám mohu s čistým srdcem doporučit, je pájecí stanice [Parkside PLS 48 D2](https://www.lidl.cz/p/parkside-pajeci-stanice-pls-48-d2/p100315321) od Lidlu, která na jeho eshopu stojí 349 Kč. Mají i akumulátorovou verzi [PLKA 4 A2](https://www.lidl.cz/p/parkside-aku-pajecka-plka-4-a2/p100321266) za stejnou cenu, ale tu jsem nikdy nedržel v ruce.

<figure>
    <img src="https://www.cdn.altairis.cz/Blog/2021/20210924-pajeni-02.jpg" alt="Parkside PLS 48 D2" />
    <figcaption>Parkside PLS 48 D2</figcaption>
</figure>

Nejlepší je pájecí stanice s digitálním řízením teploty a s displejem. Nejlevnější jakou jsem našel je [ZD-8906L](https://www.tipa.eu/cz/pajeci-stanice-zd-8906l/d-137111/) za 890 Kč. Já osobně již léta ke své plné spokojenosti používám [ZD-931](https://www.tipa.eu/cz/pajeci-stanice-zd-931/d-83312/) v ceně zhruba dvojnásobné.

Zajímavou alternativou může být [miniaturní páječka TS80](https://s.click.aliexpress.com/e/_9A4pgq), kterou jsem měl na MM. Je cestovní, rozkládací a napájí se přes USB-C (potřebujete ovšem 20 W zdroj podporující QC 3.0). Existuje i varianta [TS100](https://s.click.aliexpress.com/e/_ADsHAi), která se napájí běžným souosým konektorem.

Je opravdu maličká, což se hodí pro drobnou dětskou ruku a na cesty. Vozím ji s sebou v batohu s notebookem jako nouzové řešení na cesty. Nevýhodou je vysoká cena, stojí něco přes dva tisíce korun.

<figure>
    <img src="https://www.cdn.altairis.cz/Blog/2021/20210924-pajeni-03.jpg" alt="TS80 a příslušenství" />
    <figcaption>TS80 a příslušenství</figcaption>
</figure>

## Pájka neboli cín

Dále pak potřebujete to, čemu se odborně říká pájka a většinou cín. To je ten měkký drátek, který páječkou roztavíme a použijeme k vodivému spojení. Ve skutečnosti je to slitina cínu a dalších kovů a ten drátek je dutý, vevnitř obsahuje tavidlo. Můžete ho koupit za pár korun v [řadě různých průměrů](https://s.click.aliexpress.com/e/_992UfY). Doporučuji koupit několik různých průměrů a vyzkoušet si, s čím se vám lépe pracuje. Na jemnou mikroelektroniku oceníte spíš tenčí drátek (0,5 mm), na spájení dvou silných drátů spíš podstatnější věc (1,2 mm). Obecně je prý lepší používat tenčí, protože je tam lepší poměr mezi kovem a tavidlem, mně osobně víc vyhovuje průměr okolo 1-1,2 mm.

Můžete si koupit a ve složitějších případech používat i samostatné tavidlo, kterému se obvykle říká "kalafuna". Tradicionalisté používají skutečnou kalafunu, modernější je specializovaná [pájecí pasta](https://s.click.aliexpress.com/e/_98duEI).

## Příslušenství

Pro pájení se hodí i další příslušenství. S páječkou dostanete většinou stojánek, případně si ho můžete v [různých](https://s.click.aliexpress.com/e/_AmVWDy) typech a [velikostech](https://s.click.aliexpress.com/e/_AEd7Gm) koupit samostatně.

<figure>
    <img src="https://www.cdn.altairis.cz/Blog/2021/20210924-pajeni-04.jpg" alt="Stojánek s houbičkou" />
    <figcaption>Stojánek s houbičkou</figcaption>
</figure>

Jeho součástí bývá i čistící houbička, kterou je třeba před použitím namočit. Používá se k očištění hrotu v průběhu pájení. Já k tomuto účelu raději používám čistící [kartáček z měděného drátku](https://s.click.aliexpress.com/e/_9vvxxy), ale to je věc osobních preferencí.

Na opravy špatně udělaných spojů si kupte rovnou [odsávačku cínu](https://s.click.aliexpress.com/e/_9HmLai), kdy špatně udělaný spoj zahřejete a do odsávačky vcucnete rozpálený cín.

Při pájení potřebujdete jednou rukou držet páječku, druhou cín a třetí rukou pájený předmět. I když máte - jako naprostá většina lidí - nadprůměrný počet rukou, tři má málokdo, takže si "třetí ruku" musíte obstarat jinak. Univerzální držáky se vyrábějí v mnoha variantách. K dispozici je [jednoduchý držák se dvěma úchyty a lupou](https://s.click.aliexpress.com/e/_AVOlGQ) nebo různé [chobotnice s mnoha chapadly a osvětlenou lupou](https://s.click.aliexpress.com/e/_9veAWQ). Pro osoby s horším zrakem je neocenitelným pomocníkem stolní lupa s osvětlením. Mně dobře slouží [Livarno Lux](https://www.lidl.cz/p/livarno-lux-led-lampa-s-lupou/p100312890) z Lidlu.

Konečně se hodí nějaká tepluvzdorná podložka, abyste si nepropálili stůl. Můžete si koupit [profesionální silikonovou](https://s.click.aliexpress.com/e/_9u8uQe), ale mně osobně se osvědčuje klasický reklamní blok formátu A4. Když už je horní list moc špinavý a propálený, prostě ho odtrhnu a pokračuju dál.

## Na čem trénovat

Na první trénování doporučuju koupit si [univerzální desku plošných spojů](https://s.click.aliexpress.com/e/_AXANOa) a pájet do ní cvičně [STL hlavičky](https://s.click.aliexpress.com/e/_AXLQG2). Je to levné a snadno dostupné.

Pokračovat můžete různými stavebnicemi za pár korun. Namátkou vybírám z AliExpressu:

* [FM rádio](https://s.click.aliexpress.com/e/_AM8U5c)
* [Srdíčko](https://s.click.aliexpress.com/e/_A2UM0w)
* [Hodiny](https://s.click.aliexpress.com/e/_AOMrNu)