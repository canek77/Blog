<!-- dcterms:identifier = aspnetcz#2410 -->
<!-- dcterms:title = Pozvánka na akce: DevCon, E-mail, HTTPS/SSL a SASS/LESS -->
<!-- dcterms:abstract = Pravidelná dávka pozvánek na různé programátorské akce, doplněná výzvou k zadávání témat těch dalších. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2013-01-08T04:04:56.53+01:00 -->
<!-- dcterms:date = 2013-01-08T04:04:59+01:00 -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:pictureUrl = /perex-pictures/20130108-pozvanka-na-akce-devcon-e-mail-https-ssl-a-sass-less.jpg -->

Jak si čtenáři zaregistrovaní na GeekCore jistě všimli, je tady nová dávka pozvánek na programátorské akce, které by vás mohly zajímat. Pozor, z logistických důvodů se u akcí v Akvárku nepodařilo zajistit přesný čtrnáctidenní takt, věnujte proto pozornost přesnému datu konání.

## E-mail pro programátory webových aplikací

**Úterý, 15. ledna 2013, 18:00, Praha – Microsoft, vstup zdarma**

I přes rozmach IM a sociálních sítí je elektronická pošta pořád důležitým komunikačním kanálem. Správně posílat maily z webové aplikace, to je mnohem víc, než jenom zavolat *System.Net.Mail.SmtpMail.Send()*. A bohužel zjišťuji, že řada lidí má o fungování elektronické pošty představu dost vágní a obvykle špatnou. 

V rámci tohoto semináře tedy kromě "programátorské" části chci ukázat, jak vlastně ten zatracený e-mail funguje, jakou roli v něm hraje konfigurace DNS, co znamenají jednotlivé chyby a proč se mail občas "ztratí" a nikdo neví, kam se poděl.

*Více informací a registrace na *[*GeekCore*](http://www.geekcore.cz/events/3618)*.*

## Gopas DevCon 2013

Nejnovější vydání Gopasí konference DevCon. Obvyklí podezřelí (Gešvindr, Činčura, Herceg, Valášek) pohovoří o vývoji her pro Windows 8, o vývoji pro Windows Phone, novinkách v Entity Frameworku a na závěr moje maličkost o oblíbeném SignalR, tedy realtime webu v ASP.NET.

Možná jste již nějakou mou přednášku o SignalR viděli, ale tato technologie se velmi rychle rozvíjí a mění, takže se bude jednat o dosti aktualizovanou verzi.

Akce se bude konat v Praze a v Bratislavě:

*   **Praha – Microsoft, 23. ledna 2013**, vstup 1790 Kč, registrace a informace na [Gopas.cz](http://www.gopas.cz/Kurzy/Katalog-kurzu/Bootcamp-Konference-Seminare/Konference-a-seminare/GOPAS-DevCon-2013-DEVCON2013.aspx) 
*   **Bratislava – Gopas, 31. ledna 2013**, vstup 72 €, registrace a informace na [Gopas.sk](http://www.gopas.sk/News/Vyvojari-zbystrite!-GOPAS-DevCon-2013-je-tu!.aspx) 

## Praktická implementace HTTPS/SSL/TLS v Internet Information Services 

**Pátek 1. února 2013, 18:00, Praha – Microsoft, vstup zdarma**

Běžný protokol HTTP přenáší veškerá data bez jakékoliv ochrany. Nemůžeme si být jisti identitou serveru, klienta, integritou dat ani jejich důvěrností. Tyto problémy řeší jeho šifrovaná verze: HTTPS. Která se ale používá relativně málo a zdaleka ne všude tam, kde by to bylo vhodné.

Důvodem jsou často předsudky nebo neúplné či zastaralé informace o tom, jak je nasazení takového certifikátu drahé nebo komplikované. V rámci této přednášky bych chtěl ukázat, že použití SSL je ve skutečnosti velice jednoduché a v řadě případů bezplatné.

*Více informací a registrace na *[*GeekCore*](http://www.geekcore.cz/events/3619)*.*

## CSS na steroidech - SASS/SCSS a LESS

**Čtvrtek 14. února 2013, 18:00, Praha – Microsoft, vstup zdarma**

Kaskádové styly by byly úžasné, kdyby byly trochu chytřejší - třeba kdyby uměly vnořování stylů, dědičnost, proměnné... S pomocí technologií SASS/SCSS (Syntactically Awesome CSS) a LESS tohle všechno umí, s podporou pro editaci ve Visual Studiu a bez speciálních nároků na klientský prohlížeč.

*Více informací a registrace na *[*GeekCore*](http://www.geekcore.cz/events/3621)*.*

## Navrhněte sami další témata!

Poslední dobou se mi nedostává inspirace. Mám pocit, že o všem, co se týká webového programování, jsem buďto už mluvil, nebo je to prostě stará vesta, tak triviální, že nemá smysl se o tom nějak sáhodlouze rozšiřovat. Rád bych dodržel stávající frekvenci dvou přednášek měsíčně (a mám i dopředu zamluvený ještě jeden termín na 26. 2.), ale nevím o čem mluvit.

Jsem přesvědčen, že tento můj pocit je neoprávněný, jenom ta témata nejsem schopen vidět. Jistě je řada témat, kterých jsem se jenom velmi letmo dotknul a zasloužila by si probrat víc do hloubky. Stejně tak nejspíš spousta věcí, které pokládám za primitivní a nehodné bližšího rozboru, ve skutečnosti mnoha lidem tak primitivní nepřipadá.

Jsou témata, o kterých jsem mluvil (URL routing, šifrování, konfigurace…) ale je to třeba několik let zpátky a stálo by za to téma oživit. 

Necítím se být zcela povolán mluvit o JavaScriptu, TypeScriptu, jQuery, HTML 5 a dalších tématech, protože k nim mám poněkud skeptičtější vztah, než je v oboru zvykem. Ale možná právě ten skeptický pohled je něco, co byste rádi slyšeli.

**Proto se ptám vás, svých čtenářů a posluchačů: Jaká témata byste si přáli na přednáškách slyšet? Dejte mi vědět – zde v komentářích, mailem (michal.valasek (zavináč) altairis.cz) nebo třeba na **[**Twitteru**](http://www.twitter.com/ridercz)**, který jsem po mnoha letech (a s mohutným brbláním) začal používat. Vaše témata se pokusím postupně nějak zpracovat – jako články, semináře a podobně.**