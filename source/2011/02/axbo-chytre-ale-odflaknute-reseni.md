<!-- dcterms:identifier = riderweblog#254 -->
<!-- dcterms:title = Axbo: Chytré, ale odfláknuté řešení -->
<!-- dcterms:abstract = Ať vstávám kdy vstávám, probouzím se v poledne. Nejdřív. A nerad. Abych ušetřil nervy sobě i svému okolí, rozhodl jsem se vyzkoušet inteligentní budík Axbo, který by měl z procesu vstávání udělat přímo rajský požitek, podle svého výrobce. A nebo alespoň menší peklo. Pro další zájemce, kterých se již několik objevilo, zveřejňuji praktické zkušenosti s používáním tohoto zařízení. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2011-02-25T20:38:07.27+01:00 -->
<!-- dcterms:date = 2011-02-25T20:42:25.363+01:00 -->

Ať vstávám kdy vstávám, probouzím se v poledne. Nejdřív. A nerad. A ačkoliv nemusím vstávat každé ráno do práce, najde se dost případů, kdy musím vstávat mnohem dříve, než by mi bylo milé. S velkou nelibostí, ovšem. Abych ušetřil nervy sobě i svému okolí, rozhodl jsem se vyzkoušet inteligentní budík Axbo, který by měl z procesu vstávání udělat přímo rajský požitek, podle svého výrobce. A nebo alespoň menší peklo. Několik mých známých mne požádalo, abych jim sdělil své zkušenosti s tímto zařízením. Dost na to, aby to vydalo na článek, který by mohl být užitečný pro další zájemce o toto zařízení.

## Spánkové rytmy, aneb co je za tím?

Všimli jste si, že pokud vás někdo nebo něco probudí ze spánku, jste někdy jako rybička a někdy se cítíte, jako by po vás v noci přeběhlo stádo koní? Nespíte totiž pořád stejně. V průběhu spánku se střídají období lehkého a hlubokého spánku, přičemž směrem k okamžiku probuzení se intervaly mezi nimi stále zkracují.

Pro probuzení je nejvhodnější období mělkého spánku, kdy je člověk bdělému stavu nejblíž. Dá se v něm také vzbudit snáze a psoces vstávání je méně náročný, než když je vzbuzen v období spánku hlubokého. Pokud váš budí budík nastavený na pevnou hodinu, záleží na štěstí, zda se trefí do správného nebo špatného okamžiku.

Budík Axbo sleduje vaši spánkovou aktivitu a vzbudí vás ve chvíli, kdy je to pro váš organismus nejvýhodnější. Využívá přitom skutečnosti, že v období mělkého spánku se člověk pohybuje. Při použití máte na ruce náramek, ve kterém je pohybový snímač, který informace o vašem pohybu bezdrátově předává budíku. Ten pak na základě obdržených údajů dokáže vysledovat vaše spánkové rytmy a vzbudit vás ve správný okamžik.

Na budíku nastavíte čas buzení jako obvykle. Budík vás ale nevzbudí přesně v tento okamžik, ale v průběhu předcházejícího půlhodinového okna, jakmile zaznamená, že jste se dostali do vhodné fáze spánku. Teprve v případě, že by se mu to nepovedlo, vzbudí vás v nastavený čas přesně – zaspat vás nenechá.

## Zásadní otázka: funguje to?

Jedním slovem lze odpovědět "ano". Po několika týdnech používání mohu potvrdit, že Axbo funguje a že nemalá částka, kterou jsem za něj utratil, byla investována dobře. S výjimkou dvou dnů (o nichž se zmíním později) fungoval přesně podle popsaného schématu. Ne, že bych vstával s písní na rtech, ale brblání bylo podstatně méně hlasité.

Měl jsem strach, že mi bude náramek na ruce vadit (protože normálně nejsem zvýklý nosit ani hodinky), ale zvykl jsem si na něj docela snadno, vadil mi jenom při usínání první jednu nebo dvě noci.

Myslím si, že ve skutečnosti je Axbo velmi jednoduché. Prostě jakmile v období třiceti minut před nastaveným časem buzení zaznamená vaše pohyby, vzbudí vás. Pokud žádné nezaznamená, vzbudí vás v nastavený čas. Nápad je to vskutku geniální a aby výrobce ospravedlnil nehoráznou cenu, nabalil na něj celou řadu dalších věcí, které jsou ovšem povětšinou spíše na škodu a k vzteku.

## Řada velkých "ale"

Prvním "ale" je samozřejmě cena. Dát [čtyři a půl tisíce](http://www.alza.cz/axbo-senzor-1-d170650.htm) za budík není právě málo a věřím, že řada lidí si takovou investici rozmyslí. Nicméně pokud je pro vás ranní vstávání utrpením, je to cena vcelku přijatelná.

Druhým, a předesílám že striktně subjektivním, negativem je jeho design. Když jsem si v recenzi přečetl, že z designu Axba budou nadšeni přiznivci Apple, bylo mi jasné, že mně se líbit nebude. Výrobky Apple mi přijdou vizuálně odpudivé, myslím si, že elektronika má být černá a hranatá. Axbo jsem si sice koupil v černé, ale nesmyslně zaoblených tvarů se zbavit nejde. Zjevně nejsem s pachatelem jeho designu na stejné notě, protože mne popouzí i drobnosti, jako třeba provedení displeje, který má z mně neznámých důvodů některé segmenty silnější a jiné slabší, což mne esteticky pohoršuje.

Nicméně jsou zde i reálně funkční vady: budík je docela objemný, má asi 15x15x5 cm, ale je objemný zcela zbytečně. Displej je malý, zabírá odhadem méně než čtvrtinu jeho plochy, a číslíčka jsou ještě menší. Což vadí ve chvíli, kdy stejně jako já často cestujete, na Axbo s příslušenstvím abyste si pomalu vzali zvláštní zavazadlo.

Příslušenství s sebou vozit musíte, protože Axbo potřebuje svůj vlastní nabíjecí kabel. Zdroj na sobě má sice USB zásuvku, ale potřebujete speciální kabel, protože na budíku je 3.5 mm jack, ne běžný MiniUSB konektor. Moje idea, že budu moci použít nabíječku na mobil, kterou mám stejně vedle postele, a přes MiniUSB přes den nabíjet budík a přes noc telefon, vzala rychle za své.

Axbo lze připojit k počítači. Data o svém spánku můžete stahovat a analyzovat. Budík se sice připojuje přes USB, ale reálně komunikuje přes virtuální sériový port, v kabelu je USB to RS-232 adaptér. Což je také patrně důvod, proč nebyl použit na těle budíku standardní MiniUSB konektor. Nechápu ovšem, proč je adaptér součástí kabelu a ne přímo budíku, zvláště při jeho rozměrech.

Obslužný software je také kapitola sama pro sebe. Nedá se normálně stáhnout, až po registraci na [stránkách výrobce](http://www.axbo.com/). Když jsem se o to pokoušel poprvé, server asi dva dny nejel. Pak se mi nějak se podařilo zaregistrovat (web je částečně v němčině) a když jsem se chtěl přihlásit dnes, tváří se web, že můj uživatelský účet neexistuje.

Chtěl jsem se přihlásit, abych zbytečně nepomlouval starší verzi software, kdyby byla novější. Součástí programu je sice kontrola novější verze a možná i aktualizace, ale bohužel nefunguje – snaží se stáhnout soubor [http://www.axbo.com/webstart/updates.xml](http://www.axbo.com/webstart/updates.xml "http://www.axbo.com/webstart/updates.xml"), který ovšem neexistuje.

Program je napsaný v Javě, což je obvykle předzvěstí rozličných problémů. Takže mne například zajímalo, proč má program, který si stáhne pár bajtů dat přes sériový port a namaluje je do grafu, bratru sto mega. Ukázalo se, že si s sebou táhne a používá vlastní kopii JRE, i když mám už Java runtime nainstalovaný. Navíc tato kopie běží mimo běžné aktualizační procedury a – nakolik jsem schopen zjistit – neobsahuje žádnou z [kritických oprav](http://www.oracle.com/technetwork/topics/security/alerts-086861.html) vydaných v posledních více než dvou letech.

Navíc pachatel uživatelského rozhraní měl velmi originální představy o tom, jak by takové rozhraní mělo vypadat, takže použití programu je malým dobrodružstvím – nikdy nevíte, co které kliknutí udělá (záměrně píšu kliknutí – s použitím klávesnice program nepočítá).

Program umožňuje nahrávání zvukových balíčků. K dispozici je celý jeden a vytvářet vlastní nemůžete. Obecně, zvuky vydávané Axbem jsou zvláštní, normálním pípáním nebo zvoněním budík nedisponuje. Zvukové balíčky mají patrně evokovat přírodu, ale při reprodukci budíkem působí poněkud surreálně. 

Axbo totiž má neuvěřitelně mizerný reproduktor (opět poněkud překvapivě, vzhledem k rozměrům). Že je i na maximální hlasitost tichý by v zásadě nevadilo, protože budí v těch fázích, kdy člověka vzbudí i tichý zvuk, ale úroveň reprodukce je taková, že jsem skutečný obsah nahrávek dokázal dešifrovat až když jsem si je pustil na PC. Představa, že se něčím takovým nechávám ukolébat do spánku v rámci funkce "chillout" je… inu, z říše snů.

Náramek na ruce je vybaven tlačítkem, kterým se senzor zapíná a vypíná (dlouhým podržením) a také jím lze budík umlčet a nebo rozsvítit podsvícení, abyste v noci věděli, kolik je hodin (dokážete-li přeluštit malá čísla na displeji). Tlačítko je ovšem nutné stisknout velmi silně a není jednoduché jej skrze froté náramek nahmatat, zejména v rozespalosti, takže jeho použití je spíše teoretické.

Dosah senzoru také není příliš velký a nebo se dá snadno rušit. Ony dva výše zmíněné případy, kdy mne budík vzbudil "natvrdo" v poslední okamžik, byly ve dvou dnech, kdy byl budík asi tři metry ode mne a navíc v blízkosti notebooku se zapnutou WiFi. [Senzor pracuje také v pásmu 2.4 GHz](http://www.openbeacon.org/Openbeacon_Axbo), takže ho WiFi může rušit.

## Verdikt: dobrý nápad, nedotažená realizace

Axbo je úžasný a velice užitečný nápad. Funguje to a nejzákladnější funkci, tedy vzbudit vás ve správný okamžik, budík plní. 

Bohužel, implementace tohoto nápadu je mizerná, nedotažená a odfláknutá. Provedení, software a celková péče je na úrovni čínského gadgetu za pět dolarů z Deal Extreme a hrubě neodpovídá prodejní ceně.

Pokud u vás proces vstávání připomíná spíše exhumaci než radostné vykročení do nového dne, může vám jej Axbo zřetelně usnadnit a může se jednat o dobrou investici. Pokud jste jenom zvědaví, doporučuji počkat si, až se začnou v Číně vyrábět ty pětidolarové kopie.