<!-- dcterms:identifier = riderweblog#266 -->
<!-- dcterms:title = Charita: komu darovat a pak nelitovat? -->
<!-- dcterms:abstract = Čas vánoční je oblíbenou příležitostí k více či méně přímému citovému vydírání za účelem vylákání peněz na dobročinné účely. Jak a komu darovat peníze, abyste se za to pak nemuseli stydět? -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2011-12-21T03:42:26.93+01:00 -->
<!-- dcterms:date = 2011-12-21T03:42:28.417+01:00 -->

Čas vánoční je oblíbenou příležitostí k více či méně přímému citovému vydírání za účelem vylákání peněz na dobročinné účely. Jak a komu darovat peníze, abyste se za to pak nemuseli stydět?

Nabídka je široká:

*   Stálicí, disponující velkým komerčním potenciálem v podobě "ohrožených dětí" je třeba nadace [Naše dítě](http://www.nasedite.cz/), mediálně zastoupená typicky ředitelkou, která podporuje [čipování dětí](http://ona.idnes.cz/ptejte-se-na-bezpecnost-deti-d19-/odpovedi.asp?t=BAUDYSOVA4) a [cenzuru Internetu](http://www.internethotline.cz/informace/faq.htm).
*   Na stejnou strunu hraje [Fond ohrožených dětí](http://www.fod.cz/), provozující síť zařízení Klokánek, proslulá [nelegálními adopcemi](http://www.mpsv.cz/cs/4300), [půlmiliónovou pokutou](http://aktualne.centrum.cz/domaci/kauzy/clanek.phtml?id=616907) a [nerespektováním soudního rozhodnutí](http://zpravy.idnes.cz/to-jsou-nase-deti-prou-se-dva-detske-domovy-o-sourozence-p2n-/domaci.aspx?c=A111124_1689851_pardubice-zpravy_meb).
*   Pomocí zejména za hranicemi se zabývá nadace [Člověk v tísni](http://www.clovekvtisni.cz/). Kromě ní se ovšem zabývá i politickou agendou tamtéž a organizováním "studentských voleb", [které ovšem bystře vykastrovala](http://zpravy.idnes.cz/studentske-volby-vzdaly-desitky-skol-rathovi-a-ministryni-se-nezdaly-koser-1vv-/studium.aspx?c=A100426_110039_studium_bar), když na ni udělali bububu hejtmani z ČSSD.
*   Pomocí ubohým černouškům v Africe se zabývá celá řada organizací, s dost [katastrofickými následky](http://www.spiegel.de/international/spiegel/0,1518,363663,00.html) ([český překlad](http://www.penize.cz/nezamestnanost/17513-africky-ekonom-prestante-uz-prosim-s-tou-pomoci!)).
*   Také samozřejmě máte možnost přispět do kasiček na ulici, kde máte mnohem větší šanci, že vaše peníze půjdou [do kapes lumpů rovnou](http://www.reflex.cz/clanek/stary-reflex-tema-reflexu/32526/do-kasicek-nedavejte.html), bez jakýchkoliv administrativních zdržovaček.  

Příkladů v podobném duchu by se nepochybně našlo ještě víc, takže se člověk pomalu stydí, že profesionální konatele dobra za cizí peníze rovnou nestřílí.

Alternativou jsou projekty, u kterých lidi osobně znáte a oni vědí, že vy víte kde bydlí pro případ, že by si situace vyžádala řešení perkusní cestou. Mně bohužel podobné projekty poslední dobou došly, protože se všechny ty spolky úspěšně rozhádaly.

Našel jsem nicméně zajímavý projekt, který se mi líbí a který dokonce pokládám za prospěšný. Jedná se o projekt půjček [KIVA](http://www.kiva.org/). Jak to funguje?

Kiva pomáhá těm, kdo se snaží si pomoci sami. Nerozdává peníze nebo jídlo, ale poskytuje prostřednictvím partnerů půjčky lidem, kteří se snaží zlepšit svou situaci, například podnikáním. V čem je to tak dobré?

*   Poskytujete půjčku konkrétnímu člověkovi na konkrétní projekt. Můžete si vybrat podle regionu, podle tématu… Já osobně se snažím pomáhat v případech, které mají něco společného s informačními technologiemi.
*   Minimální výše půjčky je $25, na potřebnou částku půjčky (obvykle se pohybuje v řádu stovek až tisíců dolarů) se skládá více lidí. Jde to docela rychle, u mého posledního dlužníka se zhruba tisíc dolarů dalo dohromady za pár hodin.
*   Jedná se o půjčku, která vám je postupně splacena zpět. Můžete si peníze vybrat a nebo je půjčit dál. Riziko delikvence tu samozřejmě je, ale návratnost je vysoká (mně se zatím vrátilo 100% prostředků).
*   Kiva striktně odděluje peníze na svůj vlastní provoz a peníze na půjčky. Organizaci jako takovou podporovat můžete, ale nemusíte.  

Ani tento postup není zcela bezchybný a i Kiva má za sebou [problémy](http://en.wikipedia.org/wiki/Kiva_(organization)#Issues), ale celý proces je (na obvyklé podmínky panující v podobných organizací) transparentní a lze si vybrat podle vašich preferencí.

Takže rozhodnete-li se páchat dobročinnost, tohle může být ta cesta.