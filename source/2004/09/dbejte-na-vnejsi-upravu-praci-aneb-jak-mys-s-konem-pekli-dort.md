<!-- dcterms:identifier = riderweblog#174 -->
<!-- dcterms:title = Dbejte na vnější úpravu prací! Aneb jak myš s koněm pekli dort... -->
<!-- dcterms:abstract = Propagace a realita kuchařských receptů. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-09-23T16:25:39.927+02:00 -->
<!-- dcterms:date = 2004-09-23T16:25:39.927+02:00 -->

Vařím celkem rád. Tak jednou měsíčně. A Mysh je na tom vcelku podobně. Obvykle tedy stravovací potřeby řešíme buď návštěvou blízkých pohostinství nebo s povzdechem splichtíme jakousi potravu.

Obvykle vcelku dobré chuti a nevábného vzhledu. Pomineme-li onen politováníhodný případ s italskou smetanovou omáčkou, nepodařilo se nám nikdy vytvořit pokrm, který by chutnal špatně, který bychom odmítli jíst. Ale pokud se týče vzhledu... Obvykle v tomto kontextu používáme výrazů jako "inovativní", "originální" a "nekonvenční". Praktická implementace těchto pojmů je bohužel stejná jako v případě některých výrobců elektroniky: vypadá to asi jako rozšlápnutá améba.

Za příklad vezměmež můj poslední kulinární počin: prefabrikovaný dort "Alibaba". Podle obrázku na obalu by výsledkem vašeho snažení mělo být toto:

![Obrázek dortu ofotografovaný z krabice](https://www.cdn.altairis.cz/Blog/kolac_navod.jpg)

Ačkoliv za fotografii na obalu vděčíme samozřejmě kromě pekařského mistra též grafikovi a Adobe Photoshopu, podobné věci jest vídati vcelku pravidelně i v reálném světě - v cukrárnách, restauracích a podobně.

I dodržel jsem přepečlivě předepsaný technologický postup, a výsledkem mé pečlivé snahy jest bylo toto:

![Totéž v realitě](https://www.cdn.altairis.cz/Blog/kolac_realita.jpg)

Ačkoliv to vypadá spíše jako nášlapná mina v maskovací úpravě "selská idyla", bylo to velmi dobré. Ale ten design je prostě... inovativní.