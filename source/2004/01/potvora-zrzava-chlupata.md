<!-- dcterms:identifier = riderweblog#129 -->
<!-- dcterms:title = Potvora zrzavá chlupatá! -->
<!-- np9:categoryId = 3 -->
<!-- x4w:category = Vlci -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-01-26T05:05:51+01:00 -->
<!-- dcterms:date = 2004-01-26T05:05:51+01:00 -->

[![Esta](http://gallery.rider.cz/Esta/20040122-154648-0000.jpg?w=200 "Esta")](http://gallery.rider.cz/Esta/) 

Brzo nad ránem jsem několika vhodně volenými a nahlas pronesenými slovy stručně vyjádřil svůj názor na některá specifika implementace šifrovacího algoritmu Rijndael v prostředí Microsoft .NET, se kterými jsem zápasil již šestou hodinu.

To jsem ovšem neměl dělat. Ne že by mne bohové bleskem sežehnuli za klnutí, ale probudil jsem Estu. Což je v některých ohledech ta *horší *varianta. 

Bylo totiž empiricky zjištěno, že je-li Esta vzbuzena, jest nutno ji vyvenčit. Nelíbí se to ani mně, ani jí. Jenomže já narozdíl od ní vím, že vyvenčit *potřebuje*. 

Takže záhy nastane neměnná komedie: já se oblékám a vlka předvádí, jak strašně je ospalá. Dokáže v roztodivných polohách "usnout" i pětkrát na těch sedmi metrech, které musíme ujít k výtahu.

Své představení stále vybrušuje a obstrukce trvají delší a delší dobu. Včera a dneska se jí povedlo zdržovat tak dlouho, že se už sama neudržela a udělala loužičku na chodbě. Sice malou (včas jsem ji zarazil), ale přece. Neprošlo jí to, stejně jsem ji ven vytáhl a musela na mrazu dokončit co započala. Nicméně zatím se nezdá, že by si z toho vzala poučení.

Začínám si říkat, zda jsem to náhodou s tím včerejším [vyznáním lásky](http://weblog.rider.cz/ShowRecord.aspx?day=20040125) (jak to nazvala Alraune) nepřehnal. Potvora zrzavá chlupatá to je!