<!-- dcterms:identifier = riderweblog#131 -->
<!-- dcterms:title = Konečně nový foťák! -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-01-28T23:05:21+01:00 -->
<!-- dcterms:date = 2004-01-28T23:05:21+01:00 -->

Konečně jsem se dočkal. Poté, co mi koncem roku ukradli **Minoltu DiMAGE 5** jsem trpěl s malým kompaktem **Sony ChyberShot DSC-P1**. Slovo "trpět" je přehnané, ale jenom mírně. Za nějakého zvláštního fotografa se nepovažuji, ale foťák, který neumí manuálně nastavit ani vyvážení bílé (o takových zbytečnostech jako je třeba doba expozie nemluvě) se mi nehodí. Jeho výhodou jsou malé rozměry, pročež ho s sebou mohu neustále tahat po kapsách a zhusta tak činím.

Nyní jsem tedy (zatím) šťastným majitelem **Fuji FinePix S5000**. Tento model vzešel z požadavků specifikovaných [zde](http://weblog.rider.cz/ShowRecord.aspx?day=20031219#035238). Zatím mne deptá pouze paměťovou kartou xD. Nedisponuji toho času PCMCIA čtečkou, protože poté co jsem se vybavil adaptéry na *všechny* existující formáty karet, vymysleli formát xD, na který se redukce shání velmi obtížně, navíc je nekřesťansky drahá (1116 Kč, [Kobe](http://www.kobe.cz/)).

Poprvé v životě jsem se tedy rozhodl využít dobrodiní přímého propojení fotoaparátu s počítačem přes USB. USB konektor dodaného kabelu byl přelepen velikou bílou cedulí s výrazným červeným nápisem, který mne důrazně nabádal, abych NEJPRVE nainstaloval dodaný software a teprve POTOM připojil fotoaparát k počítači. Sice jsem úplně nechápal proč (foťák by se měl tvářit jako externí disk), ale řekl jsem si: dobrá, projednou se budu řídit instrukcemi.

Z CD jsem nainstaloval jakýsi ovládací program, který na konci setupu restartoval počítač. Po opětovném startu jsem slavnostně připojil foťák, abych se po chvíli snažení dočkal chybové hlášky, že z blíže nespecifikovaných důvodů nebylo možno nainstalovat ovladač. Poté jsem ručně spustil FineFix Viewer. Pokud stejně jako já na základě zkušeností předpokládáte, že se jednalo o veliký zbytečný software hrající všemi barvami, nemýlíte se. Nepřišel jsem ovšem na to, jakým způsobem jsem měl přetáhnout fotky do počítače, žádná taková volba tam nebyla.

Zhnusen jsem celé spojení rozebral a bez instalace čehokoliv jsem připojil milý foťák k notebooku. Windows fotoaparát bez nejmenších problémů identifikovaly, během patnácti vteřin nainstalovaly Mass Storage Device ovladače a bylo vystaráno. Díky tomu se můžete podívat například na fotografii, ze které jasně vyplývá, že nejenom Esta je pěkná čubka a že není zodpovědná za *všechny* okousané předměty v domácnosti:

[![Mysh okusující klacík](http://gallery.rider.cz/Esta/20040128-190140-0000.jpg?w=400&h=300 "Mysh okusující klacík")](http://gallery.rider.cz/Esta/20040128-190140-0000.jpg.xhtml.cs)

A mimochodem, abyste věděli že nelžu, tak [tady](https://www.cdn.altairis.cz/Blog/2004/20040128-012238-0000.jpg) je důkazní fotografie zachycující Estu krátce potom, co jsem jí dnes po půlnoci oznámil, že půjdeme ven, přesně jak jsem [popisoval v pondělí](http://weblog.rider.cz/ShowRecord.aspx?day=20040126#050551). (Normálně jí oči tak nesvítí, ale ta Sonka není schopna udělat v místnosti fotografii bez blesku.)

Když už je ten dnešní článek zaměřen tak fotograficky, přidám odkaz na jedny velmi dobré (obsahem, formou jsou příšerné) stránky: [http://www.fotoroman.cz/techniques.htm](http://www.fotoroman.cz/techniques.htm). Najdete tam články o digitálním fotografování, s tou správnou mírou odbornosti. Články jsou zaměřeny především na digitální zrcadlovky Canon EOS, ale většina informací platí nezávisle na značce (nad pravými zrcadlovkami Canon sice tiše slintám, ale dát za ně 40K se mi až na další nechce, jakkoliv jsem přesvědčenm, že dříve či později i na ně dojde).