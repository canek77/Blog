<!-- dcterms:identifier = riderweblog#125 -->
<!-- dcterms:title = Padá snížek bílý, Esta z toho šílí... -->
<!-- np9:categoryId = 3 -->
<!-- x4w:category = Vlci -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-01-20T03:05:24+01:00 -->
<!-- dcterms:date = 2004-01-20T03:05:24+01:00 -->

Při nočím venčení jsem zjistil, že venku hustě sněží. Esta taky. Narozdíl ode mne to uvítala. Ze začátku se jí sněhové vločky ladně se snášející (čti: větrem prudce vrhané) na čumák nelíbily stejně jako mně, ale posléze ve sněhu radostně běhala a skákala a moc si to užívala.

Litoval jsem, že jsem si nevzal foťák, i když se bojím že v tak mizerných světelných podmínkách by si beztak neškrtl. Za pár dní dostanu nový, takže se budete moci pokochat mnohem lepšími obrázky.

Nebylo to určitě poprvé, co vlka viděla sníh (narodila se loni 3. října), ale stále ještě pro ni neztratil své kouzlo. Opravdu se jí líbil. Méně již spící paničce, ke které mokrá a studená vletěla do postele dřív, než jsem ji stihl zcivilizovat ručníkem :-)