<!-- dcterms:identifier = riderweblog#126 -->
<!-- dcterms:title = Jak strhnout koně: lekce první -->
<!-- np9:categoryId = 3 -->
<!-- x4w:category = Vlci -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-01-21T03:37:44+01:00 -->
<!-- dcterms:date = 2004-01-21T03:37:44+01:00 -->

Začínám mít pocit, že bych měl svému weblogu dát podtitul *aneb život štěněte*. Skutečnost je taková, že nový člen domácnosti, skoro čtyřměsíční vlčanda Esta, mi efektivně zabírá většinu času. A o tom zbytku tady psát nechci -- popisování jednání o implementaci geografického informačního systému nepochybně zaujme ještě méně lidí, než štěněcí historky.

Narozdíl od [Myshi](http://weblog.bestijka.cz/ShowRecord.aspx?day=20040120) se i při venčení vlky snažím zachovat dekorum, což se jí zřejmě nelíbí, takže se naučila, kterak již co štěně strhnout koně, konkrétně mne. Stačí se rozběhnout a napálit mi to zezadu do kolen :) Jenom doufám, že se jí to povedlo omylem (ještě se nepohybuje na sto procent jistě, zvlášť ve sněhu), a že to nebude moc často opakovat. Nemám v zásadě nic proti tomu, válet se v jednom chumlu s vlčákem, ale pokud bych si mohl vybrat, zvolil bych si pro to jiný podklad, než zasněžený chodník :)