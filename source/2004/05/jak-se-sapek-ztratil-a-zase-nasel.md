<!-- dcterms:identifier = riderweblog#151 -->
<!-- dcterms:title = Jak se Sapek ztratil a zase našel -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-05-10T10:29:35+02:00 -->
<!-- dcterms:date = 2004-05-10T10:29:35+02:00 -->

Ve svém předchozím zápisku jsem se -- ohledně onoho přeinstalování počítače -- neměl rouhat. Je to totiř činnost, které se aktuálně, leč zcela neplánovaně jmenuji.

Jako obvykle si za to můžu vlastní blbostí a Windows jsou v tom nevinně. Skoro.

Jal jsem se totiž instalovat **Windows XP Service Pack 2 RC 1**. Na svůj notebook. Jak vidno, nedopadlo to právě dobře. Po instalaci zkolabovalo co mohlo. Odinstalovat to z neznámých důvodů nejde. System restore také nefunguje. Takže reinstall.

Nedal jsem si říct a na nově nainstalované Windows jsem si ten SP2 hned plácl taky. To se obešlo bez problémů. Tak jsem zvědav, jak to nakonec dopadne. Tím spíš že jsem neodolal a právě instaluju kromě VS.NET 2003 i betu Whidbey...

Má to ovšem i pozotivní důsledky. Příkladně pak to, že jsem si konečně přečetl nejnovější dílko Andrzeje Sapkowského - Narrenturm. Jak jsem již [psal dříve](http://weblog.rider.cz/ShowRecord.aspx?day=20040227), poslední díly ságy o zaklínači působily dojmem, že mistr pera své mistrovství jaksi ztratil. U Narrenturmu je vidět, že se zase našel. Na knize je zřejmé, že se jejím psaním autor dobře bavil.

Pro mne osobně dějiny končí pádem Říma a znovu začínají až druhou světovou válkou. Všechno mezi hodnotím jako krajně nepřehledné a venkoncem nezajímavé. Po přečtení této knihy svého přístupu začínám trošku litovat. V ději je možné se vyznat i bez znalosti dějin husitských Čech a studia teologie (v nouzi pomohou desetistránkové vysvětlivky), nicméně předpokládám, že kdo těmito znalostmi oplývá, knihu si užije ještě víc.

Narrenturm je prvním dílem trilogie, takže se zjevně máme na co těšit...