<!-- dcterms:identifier = riderweblog#161 -->
<!-- dcterms:title = Mezinárodní kravina -->
<!-- dcterms:abstract = "Mezinárodní ostuda", hlásají plakáty akce CowParade o zničených kravách. Je to opravdu tak horké? -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-07-26T17:44:57.153+02:00 -->
<!-- dcterms:date = 2004-07-26T17:44:57.153+02:00 -->

S velkým humbukem se v Praze rozjela akce [CowParade](http://www.cowparade.cz/). Některé z krav (včetně mediálně nejznámějšího případu "krávy číslo 23") byly různě poškozeny. Jako reakce na to se objevily po celé Praze plakáty hlásající v češtině i angličtině, že *to není obyčejné vandalství, ale mezinárodní ostuda*.

Jako neuvěřitelný opruz, a snad i mezinárodní ostuda, mně osobně přijde spíš to, že se jakákoliv *kravina* prezentuje jako světoborná událost. Osoba méně avantgardního myšlení než jsem já by mohla (a snad i oprávněně) poukázat na to, že jako vandalství by se dalo dost dobře posuzovat zaplevelení historického centra města prefabrikovanými pomalovanými laminátovými figurínami krav, takto zvířete které nemá k našemu hlavnímu městu nejmenší vztah.

CowParade je obyčejná reklamní akce, sloužící zejména k propagaci komerčních firem, které se jí účastní. A kterým je na oficiálních webových stránkách i kravách samotných věnována zásadní pozornost. Kterým tato akce umožňuje pod hlavičkou "světového kulturního projektu" dostat svou reklamu na místa, kam by se jinak neměly šanci dostat.

Výtěžek z finální aukce sice má být věnován jakýmsi blíže nespecifikovaným "dětským charitativním projektům", ale o nich se na celém webu nedozvíte ani slovo.

Aby bylo jasno: proti kravám v ulicích nic nemám. Naopak, líbí se mi, je to zábavná a zajímavá věc. Nesouhlasím s jejich ničením a považuji to za vandalství. Za obyčejné vandalství, bez jakýchkoliv speciálních morálně-eticko-kulturních přesahů.

PR mlžení okolo *kraviny* mi přijde v tomto kontextu svým způsobem symbolické stejně jako stylizace krávy symbolizující ČR [do podoby tygra](http://www.cowparade.cz/cow/large/2090). Namalováním na oranžovo se z krávy tygr nestane, stejně jako se nestane z ČR "středoevropský tygr" prostým prohlášením naší politické reprezentace, stejně jako se opravdu zásadní projekt nestane z CowParade prostým prohlášením organizátorů.