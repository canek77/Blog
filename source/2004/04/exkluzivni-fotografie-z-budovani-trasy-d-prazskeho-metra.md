<!-- dcterms:identifier = riderweblog#143 -->
<!-- dcterms:title = Exkluzivní fotografie z budování trasy D pražského metra -->
<!-- np9:categoryId = 3 -->
<!-- x4w:category = Vlci -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-04-01T19:45:35+02:00 -->
<!-- dcterms:date = 2004-04-01T19:45:35+02:00 -->

Vlka správně odhadla, že při nastoleném vývoji trendu svého charakteru má velkou šanci že dříve či později skončí za mřížemi. A protože si cení své svobody, začala se připravovat na útěk metodou ostřílených kriminálníků: kutáním tunelů.

Druhá teorie praví, že Esta fascinována možnostmi pražského metra zahájila budování trasy D, úsek Háje - Hostivař, aby se rychleji dostala do svého oblíbeného lesoparku.

Takže už asi týden systemizovaně a při každé příležitosti hloubí jednu konkrétní díru, která nabývá úctyhodných rozměrů, s ohledem na to, že ji kutá šestiměsíční štěně :)

[![Hrabající Esta](http://gallery.rider.cz/Esta/20040327_Venceni_s_mujpes.cz/20040327-165226-0000.jpg?h=222&w=300)](http://gallery.rider.cz/Esta/20040327_Venceni_s_mujpes.cz/20040327-165226-0000.jpg.xhtml.cs)

I když pravda, naše holčička roste jako z vody, už má dvaadvacet kilo a je dlouhá od vidíš do nevidíš. Což jí ovšem způsobuje nemalé problémy.

Před nějakou dobou jsem si koupil příjemné křesílko, přímo ideální na to, aby si do něj jeden sedl s knihou a četl si. Skutečně jsem si v něm i četl, asi dvakrát. Momentálně ho zabrala Esta.

Chápe a užívá ho ovšem spíše co symbol společenského postavení, než co místo pohodlného spočinutí, protože se do něj nevejde.

Má dvě možnosti: buď se opravdu pevně stočí do klubíčka a nebo na rozličných místech přesahuje a přepadává. Několikrát se dostala do ponižující fáze, kdy se zamotala natolik, že se zmateným výrazem musela čekat, než ji vyprostím.

Vypadá to, že si budeme muset koupit větší křeslo.

![Různé fáze Estina pobytu v křesle](http://weblog.rider.cz/files/vlci_kreslo_1.jpg)

![Různé fáze Estina pobytu v křesle](http://weblog.rider.cz/files/vlci_kreslo_2.jpg)

![Různé fáze Estina pobytu v křesle](http://weblog.rider.cz/files/vlci_kreslo_3.jpg)