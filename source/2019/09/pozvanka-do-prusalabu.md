<!-- dcterms:title = Pozvánka do PrusaLabu: práce s vektory, leptání skla a kovu a novinky v OpenSCADu -->
<!-- dcterms:abstract = V PrusaLabu budu mít v dohledné době několik přednášek, které vás mohou zajímat. Ať už půjde o přípravy vektorových dat, leptání motivů do skla i kovu nebo novinky v mém oblíbeném 3D modelovacím programu OpenSCAD. První z nich je už zítra! -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/logo-prusalab.svg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20190923-pozvanka-do-prusalabu.jpg -->
<!-- x4w:coverCredits = PrusaLab -->
<!-- x4w:category = Akce a události -->
<!-- x4w:category = Bastlení -->
<!-- dcterms:date = 2019-09-23 -->

V [PrusaLabu](https://www.prusalab.cz/), otevřené dílně nedaleko Nádraží Holešovice v Praze budu v dohledné době mít několik přednášek na různá témata. První z nich už zítra!

> Jak si můžete všimnout, členové PrusaLabu mají významnou slevu na vstupném. A od října budete mít možnost si na recepci labu pořídit zkušební měsíční členství za pouhých 99 Kč.

## Příprava vektorových dat pro laser, plotter, router a další

**24. září 2019, 18:00-20:00, vstup 300 Kč (pro členy 100 Kč), [registrace](https://prusalab.cz/prusalab-events/priprava-vektorovych-dat-pro-laser-plotter-router-a-dalsi-prednaska/)**

Mnoho zařízení v Labu – laser, řezací plotter, CNC router a další – vyžaduje jako vstupní data obrázek ve vektorovém formátu. Na této přehledové přednášce si ukážeme, jak taková vektorová data získat a jak s nimi nakládat. Tato dovednost se hodí nejenom pro lab, ale též třeba pro přípravu dat k profesionálnímu tisku a podobně.

Projdeme si následující témata:

* Vektorová versus bitmapová data: rozdíly a kdy co použít
* Obvyklé vektorové formáty (AI, CDR, EPS, SVG, DXF, PDF a další)
* Programy pro práci s vektorovými daty (Adobe Illustrator, Inkscape)
* Vektory a písmo (fonty)
* Převod vektorů na bitmapy a bitmap na vektory
* Generování vektorových dat v OpenSCADu

## Leptání skla a kovu svépomocí

* Přednáška: **8. října 2019, 18:00-20:00, vstup 300 Kč (pro členy 100 Kč), [registrace](https://prusalab.cz/prusalab-events/leptani-skla-a-kovu-svepomoci-prednaska/)**
* Workshop: **15. října 2019, 18:00-20:00, vstup 300 Kč (pro členy 100 Kč), [registrace](https://prusalab.cz/prusalab-events/leptani-skla-a-kovu-svepomoci-workshop/)**

Na této přednášce vám předvedu dvě odlišné techniky, které spolu ale úzce souvisejí. Leptání skla speciální pastou a leptání kovů elektrolytickou cestou. Jde o způsob značení materiálu, který je esteticky zajímavý, velmi stálý a odolný a přestože působí luxusním dojmem, je ve skutečnosti velice jednoduchý. 

Do skla (nebo třeba zrcadel či některých druhů keramiky) lze leptat speciální pastou, která způsobí, že povrch zmatní. 

U většiny kovů – zejména hliníku, nerezu, mosazi nebo mědi – pak lze elektrolyticky povrchovou vrstvu odstranit a vyleptat do předmětu prohlubeň. V obou případech se pak používá maska, kterou lze vyrobit třeba ze samolepicí fólie na řezacím plotteru.

Prakticky vám ukážu, jak tyto dvě techniky používat. O týden později budete mít možnost si leptání pod mým odborným dohledem sami vyzkoušet na navazujícím workshopu.

## OpenSCAD – novinky ve verzi 2019

**5. listopadu 2019, 18:00-20:00, vstup 100 Kč, [registrace](https://prusalab.cz/prusalab-events/openscad-novinky-ve-verzi-2019-prednaska/)**

Populární 3D modelovací program OpenSCAD, ve kterém se modely nenavrhují graficky, ale programují, se dočkal nové verze. Ta přináší řadu novinek jak v uživatelském rozhraní tak v jazyce samotném. Přímo součástí OpenSCADu je customizace modelů, fungující téměř totožně jako na webu Thingiverse, ale s možnostmi navíc. Přibyla také řada nových funkcí, včetně lepší obsluhy chyb. Na této přednášce si ukážeme, co je nového a jak to můžete využít ve svých modelech.