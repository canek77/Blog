<!-- dcterms:title = Univerzální magnetické napájecí USB kabely s držákem -->
<!-- dcterms:abstract = Aby byla elektronika užitečná, nemusí v sobě mít mikroprocesor. Jedna z drobností, ze nichž jsem poslední dobou nadšený, jsou magnetické univerzální napájecí USB kabely, které lze za pár korun koupit na AliExpressu. A 3D tištěný držáček to posouvá ještě na vyšší úroveň. -->
<!-- x4w:category = Bastlení -->
<!-- x4w:category = 3D tisk -->
<!-- x4w:category = Recenze -->
<!-- dcterms:creator = Michal Altair Valášek -->
<!-- dcterms:date = 2019-05-11 -->
<!-- x4w:coverUrl = /cover-pictures/20190511-magneticke-kabely.jpg -->
<!-- x4w:pictureUrl = /perex-pictures/20190511-magneticke-kabely.jpg -->
<!-- x4w:pictureWidth = 150 -->
<!-- x4w:pictureHeight = 150 -->

Aby byla elektronika užitečná, nemusí v sobě mít mikroprocesor. Jedna z drobností, ze nichž jsem poslední dobou nadšený, jsou magnetické univerzální napájecí USB kabely, které lze za pár korun koupit na AliExpressu. A 3D tištěný držáček to posouvá ještě na vyšší úroveň. Ukazoval jsem tenhle zázrak několika kamarádům a opakuju to tak často, že jsem se rozhodl o tom napsat článek.

Konektor sestává ze dvou částí. První je miniaturní konec, který se zasouvá do nabíjeného zařízení - je to jenom samotný konektor a terčík o průměru cca. 7 mm. Vyrábí se v provedení MicroUSB, USB-C a pro Apple. Druhá je větší válcovitá část na kabelu. Dohromady jsou držené poměrně silným magnetem. Magnet je natolik silný, že unese váhu mobilu. Konstrukce je dobře vidět na následujícím obrázku:

![](https://www.cdn.altairis.cz/Blog/2019/20190511-magneticke-kabely-1.jpg)

## Výhody a nevýhody

Zásadní výhody jsou z mého pohledu následující:

* Koncovkami (dají se koupit i samostatně) lze vybavit všechna zařízení s USB nabíjením v domácnosti. Máme to na všech mobilech, na tabletu, handsfree, elektrickém šroubováku, Kindle... Cokoliv má USB port pro nabíjení dostalo tuhle koncovku.
* Nemusíte řešit, co má MicroUSB a co USB-C, jakoukoliv nabíječkou můžete nabíjet cokoliv. Mám tenhle konec vyvedený na pracovním stole, v autě, na nočním stolku, v kuchyni...
* Zvládne to slušné nabíjecí proudy. 2,5 A bez problémů, při 3 A se to už hřálo. Kabel jsem neřezal, ale působí kvalitním dojmem, všechny které mám jsou přiměřeně pružné a opletené.
* Výrobce myslel hlavou, takže ten vnitřní pól je poněkud zapuštěný. Pokud se magnet přicucne na kovovou věc, konektor se nevyzkratuje.
* Magnety jsou dost silné na to, aby stačilo nabíjeným zařízením zamávat poblíž magnetického konce konektoru a on se sám přicucne, užitečné zejména v autě. Nemusíte řešit orientaci kabelu, lze ho zapojit jakkoliv.
* Vhodné zejména pro děti, které ještě nejsou tak šikovné, aby si poradily se správným směrem MicroUSB konektoru.
* Koncovky mohou být podsvícené (lze vybrat barvu podsvícení i variantu bez něj). Přišlo mi to praktické, zejména v noci. Dobře se hledá ten konec a když zapojíte zařízení, tak to sice nezhasne, ale svítí to jenom decentně kroužkem kolem, zatímco když není nic připojeného, svítí to dost výrazně, abyste konec snadno našli.

Nevýhody:

* Průměr 7 mm může být pro některá obzvláště placatá zařízení příliš velký. Existuje i oválná varianta, ale ta nefunguje zdaleka tak dobře a mám s ní špatné zkušenosti (nedrží, nedoléhá).
* K mání jsou pouze kabely o délce 1 m a 2 m. Občas by se hodil kratší.
* Řeší pouze nabíjení. Pokud potřebujete datové přenosy, musíte použít jiný kabel.
* Magnetické spojení je dost pevné. Pokud máte konektory "vyklechtané" častým a necitlivým používáním, musíte magnetický spoj "rozlomit", nikoliv "vytáhnout".

## Kde koupit

Nakupuju to na AliExpressu v cenách od 10 do cca. 60 Kč, podle délky, typu konektoru a podobně. Prodává se to pod několika značkami, které se ale liší pouze tím, co je na nich napsáno, jsou podle mých zkušeností navzájem kompatibilní.

* Standardní kabely jak bylo výše popsáno: [OLAF](https://s.click.aliexpress.com/e/c38ZDCW4), [Floweme](https://s.click.aliexpress.com/e/bbWgIkey), [Cafele](https://s.click.aliexpress.com/e/b4OoBWWM)
* Kabely s 90° zástrčkou: [TOPK L Line 1](https://s.click.aliexpress.com/e/CYlDLOu)
* Nízká varianta [rovná](http://s.click.aliexpress.com/e/bP8gaka4) a [zahnutá](http://s.click.aliexpress.com/e/bh6VcSyg) - tu ale obecně spíš nedoporučuju, leda byste měli nějaká hodně placatá zařízení bez obalu.

_Výše uvedené odkazy jsou moje affiliate linky. Pokud si přes ně něco koupíte, měl bych dostat od AliExpressu nějakou provizi._

## Tištěný držák

Jediný způsob, jak v něčem dokážu udržet pořádek je, že na to mám speciální držák, do kterého se to upne. S oblibou takové držáky montuju zespodu na desku stolu, protože tam nepřekážejí a zároveň drží.

Navrhl jsem držák, do kterého přesně zapadne válcový konektor. Menší zařízení (jako např. handsfree) v něm přímo nabíjím. Větší zařízení pak položím poblíž a kabel držákem protáhnu. Vypadá to zhruba takto:

![](https://www.cdn.altairis.cz/Blog/2019/20190511-magneticke-kabely-2.jpg)

Model je plně parametrický a lze tedy měnit jak počet děr pro kabely, tak třeba jejich vzdálenost. Například u postele mám "dvojitou" verzi, abych mohl nabíjet současně mobil a Kindle, případně dva mobily. Je to chycené na okraji "nočního stolku" (což jsou u nás dvě dřevěné truhly postavené na sobě) a zabraňuje to, aby kabely zmizely někde na zemi za ním.

![](https://www.cdn.altairis.cz/Blog/2019/20190511-magneticke-kabely-3.jpg)

Model pro 3D tisk si můžete stáhnout na novém webu [PrusaPrinters.org](https://www.prusaprinters.org/prints/2346-parametric-magnetic-cable-holder).

## Acknowledgements

Na tento typ konektorů mne upozornil kamarád BlueFox, který je někde našel. Já to jenom rozvedl do epické šíře :)
