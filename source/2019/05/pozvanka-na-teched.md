<!-- dcterms:title = Pozvánka na moje přednášky na TechEdu 2019 -->
<!-- dcterms:abstract = Jako každý rok, i letos budu mít na pražském TechEdu řadu přednášek. Počínaje tradiční vývojářskou keynote s přehledem věcí současných i budoucích a konče třeba tím, co by podle mne Windowsáci měli vědět o Linuxu. -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/20190503-pozvanka-na-teched.png -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20190503-pozvanka-na-teched.jpg -->
<!-- x4w:coverCredits = Gopas, a. s. -->
<!-- x4w:category = Akce a události -->
<!-- dcterms:date = 2019-05-03 -->

Jako každý rok, i letos budu mít na pražském TechEdu řadu přednášek - konkrétně sedm kousků. Počínaje tradiční vývojářskou keynote s přehledem věcí současných i budoucích a konče třeba tím, co by podle mne Windowsáci měli vědět o Linuxu. Co jsem si pro vás na letošní rok připravil?

## Developer Keynote

**Pondělí, 10:35 - 11:50**

Tradiční úvodní přednáška. Přehledový mix toho, co je nového v .NETu, C# a Visual Studiu. Ukážu vám pozoruhodné věci funkční již dnes i to, co nás čeká v .NET Core 3. Většinu témat budeme poté rozebírat do hloubky později na dalších přednáškách, ať už mých nebo mých kolegů.

## .NET Core nejen pro web

**Úterý, 14:15 - 15:30**

Když se řekne _.NET Core_, většina lidí si představí _ASP.NET Core_. Jenomže platforma .NET Core toho umí mnohem víc. V .NET Core lze psát aplikace konzolové a čeká nás i renesance desktopových aplikací ve Windows Forms nebo WPF.

## IoT: Internet of Trash

**Středa, 10:30 - 11:05**

Víte co znamená to písmenko _S_ ve zkratce IoT? Security. Současná první generace IoT zařízení na tom není s bezpečností právě nejlépe. Ukážeme si, jaké jsou hlavní problémy současného IoT světa a jak se s nimi vyrovnat.

## Co by měli Windowsáci vědět o Linuxu

**Středa, 11:05 - 11:45**

.NET Core běží na Linuxu. Windows v sobě mají Linux subsystém. V této krátké přednášce si ukážeme, proč by to mělo zajímat i programátory, kteří se drží Windows platformy. Naučíte se základy ovládání tohoto operačního systému a také vám řeknu pár důvodů, proč byste se o něj měli zajímat.

## Keep calm and use crypto

**Středa, 14:15 - 15:30**

Tradiční _děsící_ přednáška, shrnující, co se poslední dobou stalo ve světě kybernetické bezpečnosti a ochrany soukromí. Na co si dávat pozor? Co nás čeká v budoucnu? Stačí pořád dodržovat heslo _udržujte klid a šifrujte_? A možná přijde i Huawei.

## ASP.NET Core pro líné programátory

**Středa, 15:45 - 17:00**

Lenost je u programátorů dobrá vlastnost. Ukážeme si, jak v ASP.NET Core dynamicky generovat uživatelské rozhraní, lokalizovat metadata a všeobecně si ušetřit práci a zrychlit vývoj aplikací. 

## ASP.NET Razor Pages pro pokročilé

**Čtvrtek, 10:30 - 11:45**

Razor Pages je (relativně) nový způsob vývoje webových aplikací v ASP.NET Core, založený na principu MVVM (Model-View-ViewModel). Budu předpokládat, že základy Razor Pages již znáte a _hello world_ ukazovat nebudu. Namísto toho se zaměřím na trochu pokročilejší témata, jak si Razor Pages ochočit a přiohnout.