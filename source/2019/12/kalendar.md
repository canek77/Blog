<!-- dcterms:title = Jak na rodinný kalendář -->
<!-- dcterms:abstract = Štědrý večer s rozdáváním dárků je již za námi, ale řada lidí jezdí navštěvovat příbuzné mezi svátky. A zejména babičkám a dědečkům udělají radost fotografické kalendáře s obrázky umělecké kvality sice nevalné, ale zato s milovanými vnoučaty. Výhodou je, že to je dárek, který lze vyrobit poměrně snadno a jednoduše. Tedy, snadno a jednoduše u nás, kde máme k dispozici vybavení středně velkého copy centra. Pokud jste na tom jinak, budete muset počkat na 27., kdy budou mít otevřeno ta oficiální copy centra. -->
<!-- x4w:category = Bastlení -->
<!-- dcterms:creator = Michal Altair Valášek -->
<!-- dcterms:date = 2019-12-26 -->
<!-- x4w:coverUrl = /cover-pictures/20191226-kalendar.jpg -->
<!-- x4w:pictureUrl = /perex-pictures/20191226-kalendar.png -->
<!-- x4w:pictureWidth = 150 -->
<!-- x4w:pictureHeight = 150 -->

Štědrý večer s rozdáváním dárků je již za námi, ale řada lidí jezdí navštěvovat příbuzné mezi svátky. A zejména babičkám a dědečkům udělají radost fotografické kalendáře s obrázky umělecké kvality sice nevalné, ale zato s milovanými vnoučaty. Výhodou je, že to je dárek, který lze vyrobit poměrně snadno a jednoduše. Tedy, snadno a jednoduše u nás, kde máme k dispozici vybavení středně velkého copy centra. Pokud jste na tom jinak, budete muset počkat na 27., kdy budou mít otevřeno ta oficiální copy centra.

Náš kalendář bude ve výsledku vypadat takto:

![](https://www.cdn.altairis.cz/Blog/2019/20191226-kalendar-08.jpg)

Technicky je velice jednoduchý: dva listy formátu A4 na šířku, spojené drátěnou vazbou.

Největším problémem je vygenerování vhodného kalendária. Nástrojů na to je spousta, ale většinou jsou hrozné, nepočítají s češtinou a podobně. Já jsem nakonec použil službu [PDF Calendar](http://www.pdfcalendar.com/monthly/). Její výsledek jsem pak ve Wordu upravil - dodal do něj [české státní svátky](http://svatky.centrum.cz/svatky/statni-svatky/2020/) a různé narozeniny a umřeniny specifické pro nás. Výsledek jsem zase uložil jako PDF.

![](https://www.cdn.altairis.cz/Blog/2019/20191226-kalendar-01.png)

V Photoshopu jsem si ve vrstvách připravil základní šablonu: Dokument A4 ve 300 dpi, bílou masku 5 mm od okraje (nepotisknutelná zóna tiskárny) a černé kolečko s bílým okrajem v místě, kde bude díra na pověšení.

![](https://www.cdn.altairis.cz/Blog/2019/20191226-kalendar-02.png)

Do jednotlivých vrstev jsem umístil fotografie a pomocí _Layer Compositions_ udělal třináct sad různých kombinací zobrazených vrstev. Dvanáct pro měsíce a třináctou (`00`) pro titulní stránku. Ta je trochu zvláštní, nemá kolečko pro díru, zato tam má text _MMXX_, který odkazuje na příští rok. Pomocí funkce _Layer Comps to PDF_ jsem vytvořil PDF dokument, který má pro každý měsíc (a titulku) samostatnou stránku.

![](https://www.cdn.altairis.cz/Blog/2019/20191226-kalendar-03.jpg)

V Acrobatu jsem potom zkombinoval obě dvě PDFka dohromady a patřičným způsobem rozházel stránky fotek a kalendárií. Naše tiskárna umí automatický duplex (potisk obou stran), takže jsem to prostě vzal a poslal na tiskárnu, ať si s tím poradí. Pokud máte tiskárnu bez duplexu, bude jednodušší vyrobit dva PDF soubory, jeden pro avers a jeden pro revers. Vytiskl jsem je na papír 250 g/m<sup>2</sup>; lepší by bylo tak 160 g/m<sup>2</sup>, ale ten nemám. Klasický kancelářský papír má 80 g/m<sup>2</sup> a je to málo, trhal by se.

![](https://www.cdn.altairis.cz/Blog/2019/20191226-kalendar-04.png)

Pomocí [průbojníku na kůži](http://s.click.aliexpress.com/e/5yPQp1RK) jsem do všech listů kromě posledního udělal díru na pověšení. Přijde mi to jednodušší, než použít [děrovací kleště](http://s.click.aliexpress.com/e/FiFkxblO), i když s nimi by to možná bylo rychlejší a rozhodně méně hlučné :).

![](https://www.cdn.altairis.cz/Blog/2019/20191226-kalendar-05.jpg)

Z dob, kdy jsem ještě neměl [eLearningový systém](https://elearning.altairis.cz/) a dával jsem na svých kurzech příručky v tištěné podobě, mám stroj na drátovou vazbu. Pokud ho nemáte, nezbude vám než využít služeb copy centra. Začal jsem tím, že jsem do listů vyrobil sadu děr pro dráty:

![](https://www.cdn.altairis.cz/Blog/2019/20191226-kalendar-06.jpg)

Dalším krokem je navléknutí listů na připravený drátěný hřbet a smáčknutí hřbetu dohromady:

![](https://www.cdn.altairis.cz/Blog/2019/20191226-kalendar-07.jpg)

A tady je výsledek: hotový kalendář

![](https://www.cdn.altairis.cz/Blog/2019/20191226-kalendar-08.jpg)

## Soubory ke stažení

* [DOCX](https://www.cdn.altairis.cz/Blog/2019/20191226-kalendar.docx) verze kalendária s českými svátky
* [PDF](https://www.cdn.altairis.cz/Blog/2019/20191226-kalendar.pdf) verze kalendária s českými svátky
* [PSD](https://www.cdn.altairis.cz/Blog/2019/20191226-kalendar.psd) šablona bez fotografií