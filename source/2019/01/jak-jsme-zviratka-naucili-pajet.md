<!-- dcterms:title = Jak jsme zvířátka naučili pájet -->
<!-- dcterms:abstract = Za čtrnáct dnů startuje třetí ročník akce TechFurMeet, což je poněkud netradiční setkání (nejen) furry bastlířů. Zajímá vás jak vznikl a co mají přerostlí plyšáci - furries - společné s elektronikou a Arduinem? Možná se i budete chtít přidat... -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/20190124-jak-jsme-zviratka-naucili-pajet.png -->
<!-- x4w:pictureCredits = Motomo Wahots pro ZodiaCon/TechFurMeet -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20190124-jak-jsme-zviratka-naucili-pajet.jpg -->
<!-- x4w:coverCredits = WMW66 Costumes -->
<!-- x4w:category = Lidé a jiná zvěř -->
<!-- x4w:category = Bastlení -->
<!-- dcterms:date = 2019-01-24 -->

Jak mnozí z vás ví, kromě mnoha jiných svých zálib a úchylek jsem i členem subkultury, která se označuje jako furry, furries. A pořádám i několik furry akcí, z nichž třetí ročník té menší, TechFurMeet, začne za dva týdny. Proč a jak spolu souvisí furries a páječky? Jaký je vztah mezi přerostlými plyšáky a Arduinem? Inu, to je dlouhý příběh.

## Kdo jsou furries?

Jednoduchá otázka, složitá odpověď. Standardní definice je, že furries jsou lidé, kteří se nějakým způsobem cítí spjati se zvířaty. To je definice velmi vágní a široce pojatá, což odpovídá i složení toho, co se zpravidla označuje jako "furry komunita". Někteří furries se i v dospělosti ztotožňují s hrdiny animovaných filmů a seriálů. Jiní věc vnímají spíše duchovně a spirituálně v kontextu šamanismu a zvířecích totemů. Pro jiné je to součást erotického fetiše a podobně.

Znáte film Zootopia? Antropomorfní zvířata, která se chovají jako lidé? Napadlo vás, jak byste asi vy vypadali ve světě Zootopie? Jakého byste byli živočišného druhu? Gratuluji, to je první krok k vytvoření vaší "fursony", zvířecího avatara sebe sama

O mně je všeobecně známo, že "jsem kůň" a mnozí z čtenářů mne i někdy viděli v mém koňském fursuitu (kostýmu). Takových lidí je povícero a ztotožňují se s různými zvířecími druhy.

![Skupinka fursuiterů](/cover-pictures/20190124-jak-jsme-zviratka-naucili-pajet.jpg)

Na obrázku vidíte skupinku "fursuiterů", tedy lidí, kteří si vyrobili nebo nechali vyrobit kostým své zvířecí postavy. Všechny kostýmy na této fotografii pocházejí od mých kamarádů [WMW66 Costumes](http://www.wmw66-costumes.com/). Ne každý furry má takový kostým, ale ti kdo ano jsou nejviditelnější součástí furry scény.

## Jak jsme zviřátka naučili elektroniku

Furries se setkávají i v reálném světě. Dobrou příležitostí k tomu jsou "furry cony". Con je zkratka z "convention", setkání. Pokud jste někdy slyšeli o sci-fi/fantasy conech, jako je třeba Pragocon, Festival fantazie a podobně, tak jde o něco podobného, ale s mírně jiným tématem. Já se již devátým rokem podílím na organizaci mezinárodního furry conu jménem [ZodiaCon](https://www.zodiacon.org/). 

Tento con má každý rok jiné téma a v roce 2016 byl tématem cyberpunk. A mne napadlo, že bychom mohli účastníkům ukázat, jak je to s tou elektronikou doopravdy. A s několika kamarády jsme připravili workshop úplných základů práce s Arduinem. Očekávali jsme, že ze zhruba 130 účastníků se na něj přihlásí 10-15, nějak to ukážeme a hotovo.

Na tento workshop se přihlásilo zhruba padesát lidí. Většina z nich o elektronice nic zásadního nevěděla, ale chtěli si něco vyzkoušet a něco nového se naučit. Jiní se zase o elektroniku dlouhodobě zajímali, tak proč by nepřišli, že ano.

Obrovsky pozitivní odezva nás nabudila a od té doby pořádáme akce dvě. V létě klasický furry con jménem ZodiaCon a v zimě specializovanou akci jménem TechFurMeet. Jejím obsahem jsou nejrůznější přednášky a workshopy týkající se různých technických aspektů. Jádrem programu jsou workshopy postavené kolem balíčku součástek, který si zájemci mohou za režijní cenu koupit a k dispozici jsou návody a přednášky, jak s těmito součástkami naložit.

V minulosti jsme stavěli elektronický zámek, hodiny synchronizované přes Internet, makro klávesnici použitelné pro kybernetické útoky a pro letošní rok máme připravený mimo jiné barevný dotykový displej a práci s ním.

Na TechFurMeetu je vítán každý se zájmem o elektroniku, kybernetiku, programování, počítačovou bezpečnost, 3D tisk, drony... Program je koncipován obvykle dosti široce, takže na své si přijdou jak úplní začátečníci, tak již pokročilejší uživatelé. Po většinu času jsme v jedné velké místnosti, každý má k dispozici vlastní celkem velký stůl, může se pochlubit svými projekty, najít třeba pomoc (mezi organizátory a účastníky jsou lidé s širokou škálou dovedností a znalostí). Účastníci jsou z celé Evropy a bývá jich mezi 30 a 50. Program je vedený částečně v češtině, částečně v angličtině dle zájmu posluchačů a osoby přednášejícího.

Ačkoliv se celá akce vyvinula z furry conu, dneska je to spíš bastlířská/makers akce. I když nebuďte překvapeni, když se vás registrační formulář zeptá na živočišný druh, když potkáte někoho s ocasem nebo zvířecíma ušima.

Pro řadu lidí je zajímavý formát akce, protože jde o celý víkend a ještě jeden den navíc. Letošní ročník se koná od 7. do 10. února (čtvrtek večer až neděle poledne). Máme pro sebe malý hotel poblíž Pardubic a obvykle jde o příjemný víkend strávený se spřízněnými dušemi. Pokud se chcete přihlásit, máme ještě volno a dokonce vám i odpustím v ceníku uvedený poplatek za pozdní registraci.

Další informace a možnost registrace najdete na [www.techfurmeet.org](https://www.techfurmeet.org/)